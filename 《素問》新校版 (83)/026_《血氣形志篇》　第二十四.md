# 《血氣形志篇》　第二十四

|**《血氣形志篇》　第二十四①**|
|①《新校正》云：『按《全元起本》，此篇併在前篇，王氏分出為別篇。』|
|夫人之常數，太陽常多血少氣，少陽常少血多氣，陽明常多氣多血，少陰常少血多氣，厥陰常多血少氣，太陰常多氣少血，此天之常數①。足太陽與少陰為表裏；少陽與厥陰為表裏；陽明與太陰為表裏，是為足之陰陽也。手太陽與少陰為表裏；少陽與心主為表裏；陽明與太陰為表裏，是為手之陰陽也。今知手足陰陽所苦，凡治病必先去其血，乃去其所苦，伺之所欲，然後寫有餘補不足②。|
|①血氣多少，此天之常數，故用鍼之道，常瀉其多也。《新校正》云：『按《甲乙經‧十二經水篇》云：「陽明多血多氣，剌深六分，留十呼；太陽多血多氣，剌深五分，留七呼；少陽少血多氣，剌深四分，留五呼；太陰多血少氣，剌深三分，留四呼；少陰少血多氣，刺深二分，留三呼；厥陰多血少氣，剌深一分，留二呼。」太陽太陰血氣多少與素問不同，又陰陽二十五人形性血氣不同篇與素問同，蓋皇甫疑而兩存之也。』|
|②先去其血，謂見血脈盛滿獨異于常者，乃去之。不謂常剌，則先去其血也。|
|欲知背俞，先度其兩乳間中折之，更以他草度去半已，即以兩隅相拄也。乃舉以度其背，令其一隅居上齊脊大椎，兩隅在下，當其下隅者，肺之俞也①。復下一度，心之俞也②。復下一度，左角肝之俞也，右角脾之俞也。復下一度，腎之俞也。是謂五藏之俞，灸剌之度也③。|
|①度，謂度量也。言以草量其乳閒四分去一，使斜與橫等，折為三隅，以上隅齊脊大椎，則兩隅下當肺俞也。|
|②謂以上隅齊脊三椎也。|
|③《靈樞經》及中誥咸云：『肺俞在三椎之傍，心俞在五椎之傍，肝俞在九椎之傍，脾俞在十一椎之傍，腎俞在十四椎之傍。』尋此經草量之法則合度之人，其初度兩隅之下，約當肺俞，再度兩隅之下，約當心俞，三度兩隅之下，約當七椎，七椎之傍乃鬲俞之位，此經云左角肝之俞，右角脾之俞，殊與中誥等經不同，又四度則兩隅之下約當九椎，九椎之傍乃肝俞也。經雲腎俞未究其源。|
|形樂志苦，病生于脈，治之以灸剌①。形樂志樂，病生于肉，治之以鍼石②。形苦志樂，病生于筋，治之以熨引③。形苦志苦，病生于咽嗌，治之以百藥④。形數驚恐，經絡不通，病生于不仁，治之以按摩醪藥⑤。是謂五形志也。|
|①形，謂身形。志，謂心志。細而言之，則七神殊守。通而論之，則約形志以為中外爾。然形樂，謂不甚勞役。志苦，謂結慮深思。不甚勞役則筋骨平調，結慮深思則榮衞乖否，氣血不順，故病生于脈焉。夫盛瀉虛補是灸剌之道，猶當去其血絡而後調之，故上文曰：『凡治病必先去其血，乃去其所苦，伺之所欲，然後瀉有餘，補不足。』則其義也。|
|②志樂，謂悅懌忘憂也。然筋骨不勞，心神悅懌，則肉理相比，氣道滿填，衞氣怫結，故病生于肉也。夫衞氣留滿以鍼瀉之，結聚膿血石而破之。石，謂石鍼則砭石也，今亦以**鈹**鍼代之。**→【鈹〔金皮〕：音，ㄆㄧˊ。】**|
|③形苦，謂修業就役也。然脩業以為就役而作，一過其用則致勞傷，勞用以傷，故病生于筋。熨，謂藥熨。引，謂導引。|
|④修業就役，結慮深思，憂則肝氣并于脾，肝與膽合，嗌為之使，故病生于嗌也。《宣明五氣篇》曰：『精氣并于肝則憂。』《奇病論》曰：『肝者中之將也，取決于膽，咽為之使也。』《新校正》云：『按《甲乙經》「咽嗌」作「困竭」，「百藥」作「甘藥」。』|
|⑤驚則脈氣併，恐則神不收，脈併神遊，故經絡不通而為不仁之病矣。夫按摩者，所以開通閉塞，導引陰陽。醪藥者，所以養正袪邪調中理氣。故方之為用，宜以此焉。醪藥，謂酒藥也。不仁，謂不應其用則痺矣。|
|剌陽明出血氣，剌太陽出血惡氣，剌少陽出氣惡血，剌太陰出氣惡血，剌少陰出氣惡血，剌厥陰出血惡氣也①。|
|①明前三陽三陰血氣多少之刺約也。《新校正》云：『按《太素》云：「剌陽明出血氣，剌太陰出血氣。」楊上善注云：「陽明太陰雖為表裏，其血氣俱盛，故并瀉血氣，如是則太陰與陽明等俱為多血多氣，前文太陰一云多血少氣，二云多氣少血，莫可的知。」詳《太素》血氣并瀉之旨，則二說俱未為得，自與陽明同爾，又此刺陽明一節，宜續前寫有餘補不足下，不當隔在草度法五形志後。』|


永康堂整體保健【Y.C.T】


