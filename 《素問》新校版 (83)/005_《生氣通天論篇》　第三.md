# 《生氣通天論篇》　第三




《生氣通天論篇》　第三①


【注】：
①新校正云：『按全元起注本在第四卷。』


黃帝曰：『夫自古通天者，生之本，本於陰陽天地之間，六合之內，其氣九州、九竅、五藏十二節皆通乎天氣①。其生五，其氣三，數犯此者則邪氣傷人，此壽命之本也②。


【注】：
①六合：謂四方上下也。九州，謂冀、兗、青、徐、荊、揚、豫、梁、雍也。外布九州，而內應九竅，故云九州九竅也。
　五藏，謂五神藏也。五神藏者，肝藏魂，心藏神，脾藏意，肺藏魄，腎藏志而此成形矣。
　十二節者：十二氣也。天之十二節氣，人之十二經脈而外應之，咸同天紀，故云皆通乎天氣也。十二經脈者，謂手三陰三陽、足三陰三陽也。
　新校正云：『詳通天者，生之本，六節藏象注甚詳。』
　又按鄭康成云：『九竅者，謂陽竅七，陰竅二也。』
②言人生之所運為則，內依五氣以立，然其鎮塞天地之內，則氣應三元以成三，謂天氣、地氣、運氣也。
犯，謂邪氣觸犯於生氣也，邪氣數犯則生氣傾危，故寶養天真以為壽命之本也。
　庚桑楚曰：『聖人之制萬物也，以全其天，天全則神全。』
　《靈樞經》曰：『血氣者，人之神，不可不謹養。』此之謂也。


蒼天之氣，清淨則志意治，順之則陽氣固①。雖有賊邪，弗能害也，此因時之序②。故聖人傳精神，服天氣，而通神明③，失之，則內閉九竅，外壅肌肉，衞氣散解④，此謂自傷氣之削也⑤。


【注】：
①春為蒼天發生之主也，陽氣者，天氣也。
　陰陽應象大論曰：『清陽為天。』則其義也。本天全神全之理，全則形亦全矣。
②以因天四時之氣序，故賊邪之氣弗能害也。
③夫精神可傳，惟聖人得道者乃能爾，久服天真之氣，則妙用自通於神明也。
④失，謂逆蒼天清淨之理也。然衞氣者，合天之陽氣也。
　上篇曰：『陽氣者閉塞，謂陽氣之病人，則竅寫閉塞也。』
　《靈樞經》曰：『衞氣者，所以溫分肉而充皮膚，肥腠理而司開闔。』故失其度則內閉九竅，外壅肌肉，以衞不營運，故言散解也。
⑤夫逆蒼天之氣，違清淨之理，使正真之氣如削去之者，非天降之，人自為之爾。


陽氣者，若天與日，失其所則折壽而不彰①，故天運當以日光明②。是故陽因而上，衞外者也③。
　因於寒，欲如運樞，起居如驚，神氣乃浮④。
　因於暑，汗煩則喘喝，靜則多言⑤，體若燔炭，汗出而散⑥。
　因於濕，首如裹，濕熱不攘，大筋緛短，小筋弛長，緛短為拘，弛長為痿⑦。
　因於氣，為腫。四維相代，陽氣乃竭⑧。


【注】：
①此明前陽氣之用也。諭人之有陽，若天之有日，天失其所則日不明，人失其所則陽不固，日不明則天境暝昧，陽不固則人壽夭折。
②言人之生，固宜藉其陽氣也。
③此所以明陽氣運行之部分，輔衛人身之正用也。
④欲如運樞，謂內動也。起居如驚，謂暴卒也。言因天之寒，當深居周密，如樞紐之內動，不當煩擾筋骨，使陽氣發泄於皮膚而傷於寒毒也。若起居暴卒，馳騁荒佚，則神氣浮越，無所綏寧矣。
　脈要精微論曰：『冬日在骨，蟄蟲周密，君子居室。』
　四氣調神大論曰：『冬三月，此謂閉藏。水冰地坼，無擾乎陽。』
　　又曰：『使志若伏若匿，若有私意若已有得，去寒就溫，無泄皮膚，使氣亟奪。』此之謂也。
　新校正云：『按《全元起本》作連樞。』
　元起云：『陽氣定如連樞者，動繫也。』
⑤此則不能靜慎，傷於寒毒，至夏而變暑病也。煩，謂煩躁。靜，謂安靜。喝，謂大呵出聲也。言病因於暑，則當汗泄，不為發表，邪熱內攻，中外俱熱，故煩躁喘數，大呵而出其聲也。若不煩躁，內熱外涼，瘀熱攻中，故多言而不次也。喝，一為鳴。
⑥此重明可汗之理也，為體若燔炭之炎熱者，何以救之，必以汗出，乃熱氣施散。燔，一為燥，非也。
⑦表熱為病，當汗泄之，反濕其首，若濕物裹之，望除其熱，熱氣不釋，兼濕內攻，大筋受熱則縮而短，小筋得濕則引而長，縮短故拘攣而不伸，引長故痿弱而無力。攘，除也。緛，縮也。弛，引也。
⑧素常氣疾，濕熱加之，氣濕熱爭，故為腫也。然邪氣漸盛，正氣浸微，筋骨血肉互相代負，故云四維相代也。致邪代正氣，不宣通，衛無所從，便至衰竭。故言陽氣乃竭也。衛者，陽氣也。


陽氣者，煩勞則張，精絕，辟積於夏，使人煎厥①。目盲不可以視，耳閉不可以聽，潰潰乎若壞都，汩汩乎不可止②。陽氣者，大怒則形氣絕，而血菀於上，使人薄厥③。有傷於筋縱，其若不容④。汗出偏沮，使人偏枯⑤。汗出見濕，乃生痤疿⑥。高梁之變，足生大丁。受如持虛⑦，勞汗當風，寒薄為皶，欝乃痤⑧。


【注】：
①此又誡起居暴卒，煩擾陽和也。然煩擾陽和，勞疲筋骨，動傷神氣，耗竭天真，則筋脈䐜脹，精氣竭絕，既傷腎氣又損膀胱，故當於夏時使人煎厥，以煎迫而氣逆，因以煎厥為名。厥，謂氣逆也。煎厥之狀，當如下說。
　新校正云：『按脈解云：所謂少氣善怒者，陽氣不治，陽氣不治，陽氣不得出，肝氣當治而未得，故善怒。善怒者，名曰煎厥。』


②既且傷腎又竭膀胱，腎經內屬於耳中，膀胱脈生於目眥，故目盲所視，耳閉厥聽，大矣哉！斯乃房之患也，既盲目視，又閉耳聰，則志意、心神、筋骨、腸胃潰潰乎若壞都，汩汩乎煩悶而不可止也。


③此又誡喜怒不節，過用病生也。然怒則傷腎，甚則氣絕，大怒則氣逆而陽不下行，陽逆故血積於心胸之內矣。上，謂心胸也。然陰陽相薄，氣血奔並，因薄厥生，故名薄厥。
　舉痛論曰：『怒則氣逆，甚則嘔血。』
　《靈樞經》曰：『盛怒而不止則傷志。』
　　陰陽應象大論曰：『喜怒傷氣。』由此則怒甚氣逆，血積於心胸之內矣。菀，積也。


④怒而過用，氣或迫筋，筋絡內傷，機關縱緩，形容痿廢，若不維持。


⑤夫人之身常偏汗出而濕潤者，久久偏枯，半身不隨。
　新校正云：『按沮，千金作祖，《全元起本》作恒。』


⑥陽氣發泄，寒水制之，熱怫內餘，鬱於皮裏，甚為痤癤，微作疿瘡。疿，風癮也。


⑦高，膏也。梁，梁也。不忍之人，汗出淋洗，則結為痤疿。膏梁之人，內多滯熱，皮厚肉密，故內變為丁矣。外濕既侵，中熱相感，如持虛器受此邪毒，故曰受如持虛。所以丁生於足者，四支為諸陽之本也，以其甚虛於下，邪毒襲虛故爾。
　新校正云：『按丁生之處，不常於足，蓋謂膏梁之變，饒生大丁，非偏著足也。』


⑧時月寒涼，形勞汗發，淒風外薄，膚腠居寒，脂液遂凝蓄於玄府，依空滲涸，刺長於皮中，形如米或如針，久者上黑，長一分，餘色白黃，而瘦於玄府中，俗曰粉刺，解表已。玄府，謂汗空也。痤，謂色赤憤，內蘊血膿，形小而大，如痠棗或如按豆，此皆陽氣內欝所為，待耎而攻之，大甚出之。


陽氣者，精則養神，柔則養筋①。開闔不得，寒氣從之，乃生大僂②。陷脈為瘻，留連肉腠③。俞氣化薄，傳為善畏及為驚駭④。營氣不從，逆於肉理，乃生癰腫⑤。魄汗未盡，形弱而氣爍，穴俞以閉，發為風瘧⑥。故風者，百病之始也。清靜則肉腠閉拒，雖有大風苛毒，弗之能害，此因時之序也⑦。


【注】：
①此又明陽氣之運養也。然陽氣者，內化精微，養於神氣，外為柔耎，以固於筋，動靜失宜，則生諸疾。


②開，謂皮腠發泄。闔，謂玄府閉封。然開闔失宜為寒所襲，內深筋絡，結固虛寒，則筋絡拘緛，形容僂俯矣。
　《靈樞經》曰：『寒則筋急。』此其類也。


③陷脈，謂寒氣陷缺其脈也。積寒留舍，經血稽凝，久瘀肉攻，結於肉理，故發為瘍瘻，肉腠相連。


④言若寒中於背俞之氣，變化入深而薄於藏府者，則善為恐畏及發為驚駭也。


⑤營逆則血鬱，血鬱則熱聚為膿，故為癰腫也。
正理論云：『熱之所過則為癰腫。』


⑥汗出未止，形弱氣消，風寒薄之，穴俞隨閉，熱藏不出，以至於秋，秋陽復收，兩熱相合，故令振慄。寒熱相移以所起為風，故名風瘧也。　金匱真言論曰：『夏暑汗不出者，秋成風瘧。』蓋論從風而為是也。


⑦夫嗜慾不能勞其目，淫邪不能惑其心，不妄作勞是為清靜，以其清靜，故能肉腠閉，皮膚密，真正內拒虛邪不侵，然大風苛毒不必常求於人，蓋由人之冒犯爾。故清淨則肉腠閉，陽氣拒，大風苛毒弗能害之。清靜者，但因循四時氣序，養生調節之宜，不妄作勞，起居有度，則生氣不竭，永保康寧。


故病久則傳化，上下不並，良醫弗為①。故陽畜積病死，而陽氣當隔，隔者當瀉，不亟正治，粗乃敗之②。故陽氣者，一日而主外③。平旦人氣生，日中而陽氣隆，日西而陽氣已虛，氣門乃閉④。是故暮而收拒，無擾筋骨，無見霧露，反此三時，形乃困薄⑤。』


【注】：
①並，謂氣交通也。然病之深久，變化相傳，上下不通，陰陽否隔，雖醫良法妙亦何以為之。
　陰陽應象大論曰：『夫善用針者，從陰引陽，從陽引陰，以右治左，以左治右。』若是氣相格拒，故良醫弗可為也。


②言三陽畜積，怫結不通，不急瀉之亦病而死，何者？畜積不已，亦上下不並矣。何以驗之，隔塞不便，則其證也。若不急瀉，粗工輕侮，必見敗亡也。
陰陽別論曰：『三陽結謂之隔。』
　　又曰：『剛與剛，陽氣破散，陰氣乃消亡，淖則剛柔不和，經氣乃絕。』


③晝則陽氣在外，周身行二十五度。
　《靈樞經》曰：『目開則氣上行於頭，衛氣行於陽二十五度也。』


④隆，猶高也，盛也。夫氣之有者，皆自少而之壯，積暖以成炎，炎極又涼，物之理也。故陽氣平曉生，日中盛，日西而已。減，虛也。氣門，謂玄府也，所以發泄經脈營衛之氣，故謂之氣門也。


⑤皆所以順陽氣也。陽出則出，陽藏則藏，暮陽氣衰內行陰分，故宜收斂以拒虛邪。擾筋骨則逆，陽精耗，見霧露則寒濕具侵，故順此三時，乃天真久遠也。


岐伯曰①：『陰者，藏精而起亟也；陽者，衛外而為固也②。
　陰不勝其陽，則脈流薄疾，並乃狂③。陽不勝其陰，則五藏氣爭，九竅不通④。
　是以聖人陳陰陽，筋脈和同，骨髓堅固，氣血皆從⑤。如是則內外調和，邪不能害，耳目聦明，氣立如故⑥。


【注】：
①新校正云：『詳篇首云帝曰：此岐伯曰非相對問也。』


②言在人之用也。亟，數也。


③薄疾，謂極虛而急數也。並，謂盛實也。狂，謂狂走或妄攀登也。陽並於四支則狂。
陽明脈解曰：『四支者，諸陽之本也，陽盛則四支實，實則能登高而歌也。熱盛於身，故棄衣欲走也。夫如是者，皆為陰不勝其陽也。』


④九竅者，內屬於藏，外設為官。故五藏氣爭，則九竅不通也。言九竅，謂前陰後陰不通，兼言上七竅也。若兼則目為肝之官，鼻為肺之官，口為脾之官，耳為腎之官，舌為心之官，舌非通竅也。
　金匱真言論曰：『南方赤色，入通於心，開竅於耳。北方黑色，入通於腎，開竅於二陰故也。』


⑤從，順也。言循陰陽法，近養生道，則筋脈骨髓各得其宜，故氣血皆能順時和氣也。


⑥邪氣不剋，故真氣獨立而如常。若失聖人之道，則致疾於身，故下文引曰：『風客淫氣，精乃亡，邪傷肝也…。』


風客淫氣，精乃亡，邪傷肝也①。因而飽食，筋脈橫解，腸澼為痔②。因而大飲，則氣逆③。因而強力，腎氣乃傷，高骨乃壞④，凡陰陽之要，陽密乃固⑤。兩者不和，若春無秋，若冬無夏⑥。因而和之，是謂聖度⑦。


【注】：
①自此以下，四科並謂，失聖人之道也。風氣應肝，故風淫精亡則傷肝也。
　陰陽應象大論曰：『風氣通於肝也。』風薄則熱起，熱盛則水乾，水乾則腎氣不營，故精乃亡也。亡，無也。
　新校正云：『按全　元起云：淫氣者，陰陽之亂氣，因其相亂而風客之則傷精，傷精則邪入於肝也。』


②甚飽則腸胃橫滿，腸胃滿則筋脈解而不屬，故腸澼而為痔也。
痺論曰：『飲食自倍，腸胃乃傷。』此傷之信也。


③飲多則肺布葉舉，故氣逆而上奔也。


④強力，謂強力入房也。高骨，謂腰高之骨也。然強力入房則精耗，精耗則腎傷，腎傷則髓氣內枯，故高骨壞而不用也。聖人交會則不如此，當如下句云：『凡陰陽之要，陽密乃固。』


⑤陰陽交會之要者，正在於陽氣閉密而不妄泄爾。密不妄泄乃生氣強，固而能久長，此聖人之道也。


⑥兩，謂陰陽。和，謂和合，則交會也。若，如也。言絕陰陽和合之道者，如天四時，有春無秋，有冬無夏也。所以然者，絕廢於生成也。故聖人不絕和合之道，但貴於閉密以守固天真法也。


⑦因陽氣盛發，中外相應，賈勇有餘，乃相交合，則聖人交會之制度也。


故陽強不能密，陰氣乃絕①。陰平陽祕，精神乃治②。陰陽離決，精氣乃絕③。因於露風，乃生寒熱④。是以春傷於風，邪氣留連，乃為洞泄⑤。夏傷於暑，秋為痎瘧⑥。秋傷於濕，上逆而欬⑦，發為痿厥⑧。冬傷於寒，春必溫病⑨。


【注】：
①陽自強而不能閉密，則陰泄瀉而精氣竭絕矣。


②陰氣和平，陽氣閉密，則精神之用日益治也。


③若陰不和平，陽不閉密，強用施瀉，損耗天真，二氣分離，經絡決憊，則精氣不化，乃絕流通也。


④因於露，體觸冒風邪，風氣外侵，陽氣內拒，風陽相薄，故寒熱由生。


⑤風氣通肝，春肝木王，木勝脾土，故洞泄生也。
　新校正云：『按　陰陽應象大論曰：春傷於風，夏生飧泄。』


⑥夏熱已甚，秋陽復收，陽熱相攻，則為痎瘧。痎，老也，亦曰瘦也。


⑦濕，謂地濕氣也。秋濕既勝，冬水復王，水來乘肺，故欬逆病生。
　新校正云：『按陰陽應象大論云：秋傷於濕，冬生欬嗽。』


⑧濕氣內攻於藏府，則欬逆；外散於筋脈，則痿弱也。
　陰陽應象大論曰：『地之濕氣，感則害皮肉筋脈，故濕氣之資，發為痿厥。』厥，謂逆氣也。


⑨冬寒且凝，春陽氣發，寒不為釋，陽怫於中，寒怫相特，故為溫病。
　新校正云：『按此與陰陽應象大論重，彼注甚詳。』


四時之氣，更傷五藏①。陰之所生本在五味，陰之五宮傷在五味②，是故
　味過於酸，肝氣以津，脾氣乃絕③，
　味過於鹹，大骨氣勞，短肌，心氣抑④。
　味過於甘，心氣喘滿，色黑，腎氣不衡⑤。
　味過於苦，脾氣不濡，胃氣乃厚⑥。
　味過於辛，筋脈沮弛，精神乃央⑦。
　是故謹和五味，骨正筋柔，氣血以流，湊理以密，如是則骨氣以精，謹道如法，長有天命⑧。


【注】：
①寒暑溫涼遞相勝負，故四時之氣更傷五藏之和也。


②所謂陰者，五神藏也。宮者，五神之舍也。言五藏所生，本資於五味，五味宣化，各湊於本宮。雖因五味以生，亦因五味以損。正為好，而過節乃見傷也。


③酸多食之，令人癃，小便不利，則肝多津液，津液內溢則肝葉舉，肝葉舉則脾經之氣絕而不行，何者？木制土也。


④鹹多食之，令人肌膚縮短，又令心氣抑滯而不行，何者？鹹走血也，大骨氣勞，鹹歸腎也。


⑤甘多食之令人心悶，甘性滯緩，故令氣喘滿而腎不平，何者？土抑水也。衡，平也。


⑥苦性堅燥又養脾胃，故脾氣不濡，胃氣強厚。


⑦沮，潤也。弛，緩也。央，久也。辛性潤澤，散養於筋，故令筋緩脈潤，精神長久，何者？辛補肝也。藏氣法時論曰：『肝欲散急食辛以散之，用辛補之。』
　新校正云：『按此論味過所傷，難作精神長久之解。央，乃殃也，古文草滋之作草茲之類，蓋古文簡略字多假借用者也。』


⑧是所謂修養天真之至道也。


