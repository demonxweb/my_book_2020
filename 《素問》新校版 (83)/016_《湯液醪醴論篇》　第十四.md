# 《湯液醪醴論篇》　第十四

|**《湯液醪醴論篇》　第十四①**|
|①《新校正》云：『按《全元起本》在第五卷。』|
|黃帝問曰：『為五榖湯液及醪醴奈何①？』|
|岐伯對曰：『必以稻米，炊之稻薪，稻米者完，稻薪者堅②。』|
|帝曰：『何以然③？』|
|岐伯曰：『此得天地之和，高下之宜，故能至完，伐取得時，故能至堅也④。』|
|①液，謂清液。醪醴，謂酒之屬也。|
|②堅，謂資其堅勁。完，謂取其完全。完全則酒清泠，堅勁則氣迅疾而効速也。|
|③言何以能完堅邪？|
|④夫稻者，生于陰水之精，首戴天陽之氣，二者和合然乃化成，故云得天地之和而能至完。秋氣勁切，霜露凝結，稻以冬採，故云伐取得時而能至堅。|
|帝曰：『上古聖人作湯液醪醴，為而不用，何也？』|
|岐伯曰：『自古聖人之作湯液醪醴者，以為備耳①。夫上古作湯液，故為而弗服也②。中古之世，道德稍衰，邪氣時至，服之萬全③。』|
|①言聖人湣念生靈，先防萌漸，陳其法制，以備不虞耳。|
|②聖人不治已病治未病，故但為備用而不服也。|
|③雖道德稍衰，邪氣時至，以心猶近道，故服用萬全也。|
|帝曰：『今之世不必已，何也①？』|
|岐伯曰：『當今之世，必齊毒藥攻其中，鑱石鍼艾治其外也②。』|
|帝曰：『形弊血盡，而功不立者何？』|
|岐伯曰：『神不使也。』|
|帝曰：『何謂神不使？』|
|岐伯曰：『鍼石道也③。精神不進，志意不治，故病不可愈④。今精壞神去，榮衞不可復收，何者？嗜欲無窮而憂患不止，精氣弛壞，榮泣衞除，故神去之而病不愈也⑤。』|
|①言不必如中古之世，何也？|
|②言法殊于往古也。|
|③言神不能使鍼石之妙用也，何者？志意違背于師示故也。|
|④動離于道，耗散天真故爾。《新校正》云：『按《全元起本》云：精神進，志意定，故病可愈。』《太素》云：『精神越，志意散，故病不可愈。』|
|⑤精神者，生之源。榮衞者，氣之主。氣主不輔，生源復消，神不內居，病何能愈哉。|
|帝曰：『夫病之始生也，極微極精，必先入結于皮膚，今良工皆稱曰病成，名曰逆，則鍼石不能治，良藥不能及也。今良工皆得其法，守其數，親戚兄弟遠近，音聲日聞于耳，五色日見于目，而病不愈者亦何？暇不早乎①！』|
|岐伯曰：『病為本，工為標，標本不得，邪氣不服，此之謂也②。』|
|①《新校正》云：『按別本「暇」一作「謂」。』|
|②言醫與病不相得也。然工人或親戚兄弟該明，情疑勿用，工先備識，不謂知方鍼艾之妙，靡容藥石之攻，匪預如是，則道雖昭著，萬舉萬全，病不許治，欲奚為療？《五藏別論》曰：『拘于鬼神者，不可與言至德；惡于鍼石者，不可與言至巧；病不許治者，病必不治，治之無功。』此皆謂工病不相得，邪氣不賓服也。豈惟鍼艾之有惡哉，藥石亦有之矣。《新校正》云：『按《移精變氣論》曰：「標本已得，邪氣乃服。」』|
|帝曰：『其有不從毫毛而生，五藏陽以竭也。津液充郭，其魄獨居，孤精于內，氣耗于外，形不可與衣相保，此四極急而動中，是氣拒于內，而形施于外，治之奈何②？』|
|岐伯曰：『平治于權衡，去宛陳莝③。微動四極，溫衣，繆剌其處以復其形，開鬼門，潔淨府，精以時服，五陽已布，疏滌五藏，故精自生，形自盛，骨肉相保，巨氣乃平④。』|
|帝曰：『善。』|
|①《新校正》云：『按《全元起本》及《太素》「陽」作「傷」義亦通。』|
|②不從毫毛，言生于內也。陰氣內盛，陽氣竭絕，不得入于腹中，故言五藏陽以竭也。津液者，水也。充，滿也。郭，皮也。陰蓄于中，水氣脹滿上，攻于肺，肺氣孤危。魄者，肺神，腎為水害，子不救母，故云其魄獨居也。夫陰精損削于內，陽氣耗減于外，則三焦閉溢，水道不通，水滿皮膚身體否腫，故云形不可與衣相保也。凡此之類，皆四支脈數急而內鼓動于肺中也。肺動者，謂氣急而欬也。言如是者，皆水氣格拒于腹膜之內，浮腫施張于身形之外，欲窮標本其可得乎！四極，言四末，則四支也。《左傳》曰：『風淫末疾。』《靈樞經》曰：『陽受氣于四末。』《新校正》云：『詳形施于外，「施」字疑誤。』|
|③《新校正》云：『按《太素》「莝」作「莖」。』|
|④平治權衡，謂察脈浮沈也。脈浮為在表，脈沈為在裏，在裏者泄之，在外者汗之，故下次云開鬼門，潔淨府也。去宛陳莝，謂去積久之水物，猶如草莖之不可久留于身中也，全本作草莝。微動四極，謂微動四支，令陽氣漸以宣行，故又曰溫衣也。經脈滿則絡脈溢，絡脈溢則繆剌之，以調其絡脈使形容如舊而不腫，故云繆剌其處，以復其形也。開鬼門，是啟玄府，遣氣也。五陽，是五藏之陽氣也。潔淨府，謂瀉膀胱水去也。脈和則五精之氣以時賓服于腎藏也。然五藏之陽漸，而宣佈五藏之外，氣穢復除也如，是故精髓自生，形肉自盛，藏府既和，則骨肉之氣更相保抱，大經脈氣然乃平復爾。|


永康堂整體保健【Y.C.T】


