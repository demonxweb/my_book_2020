# 《刺法論篇》　第七十二

|**《刺法論篇》　第七十二**|
|黃帝問曰：『升降不前，氣交有變，即成暴鬱，余已知之。如何預救生靈，可得卻乎？』|
|岐伯稽首再拜對曰：『昭乎哉問！臣聞夫子言，既明天元，須窮刺法，可以折鬱扶運，補弱全真，瀉盛蠲餘，令除斯苦。』|
|帝曰：『願卒聞之。』|
|岐伯曰：『升之不前，即有甚凶也。木欲升而天柱窒抑之，木欲發鬱，亦須待時，當刺足厥陰之井（木）。火欲升而天蓬窒抑之，火欲發鬱，亦須待時，君火相火同刺包絡之滎（火）。土欲升而天衝窒抑之，土欲發鬱，亦須待時，當刺足太陰之俞（土）。金欲升而天英窒抑之，金欲發鬱，亦須待時，當刺手太陰之經（金）。水欲升而天芮窒抑之，水欲發鬱，亦須待時，當刺足少陰之合（水）。』|
|帝曰：『升之不前，可以預備，願聞其降，可以先防。』|
|岐伯曰：『既明其升，必達其降也。升降之道，皆可先治也。木欲降而地晶窒抑之，降而不入，抑之鬱，發散而可得位。降而鬱，發暴如天間之待時也，降而不下，鬱可速矣。降，可折其所勝也。當刺手太陰之所出（井），刺手陽明之所入（合）。火欲降而地玄窒抑之，降而不入，抑之鬱發，散而可矣，當折其所勝，可散其鬱，當刺足少陰之所出，刺足太陽之所入。土欲降而地蒼窒抑之，降而不下，抑之鬱，發散而可入，當折其勝，可散其鬱，當刺足厥陰之所出，刺足少陽之所入。金欲降而地彤窒抑之，降而不下，抑之鬱，發散而可入，當折其勝，可散其鬱，當刺心包絡所出，刺手少陽所入也。水欲降而地阜窒抑之，降而不下，抑之鬱，發散而可入，當折其土，可散其鬱，當刺足太陰之所出，刺足陽明之所入。』|
|帝曰：『五運之至，有前後與升降往來，有所承抑之，可得聞乎刺法？』|
|岐伯曰：『當取其化源也。是故太過取之，不及資之。不及扶資，以扶運氣，以避虛邪也。資取之法，令出《密語》。』|
|黃帝問曰：『升降之刺，以知其要，願聞司天未得遷正，使司化之失其常政，即萬化之或其皆妄。然與民為病，可得先除，欲濟群生，願聞其說。』|
|岐伯稽首再拜曰：『悉乎哉問！言其至理，聖念慈憫，欲濟群生，臣乃盡陳斯道，可申洞微。太陽復布，即厥陰不遷正，不遷正，氣塞于上，當瀉足厥陰之所流（滎）。厥陰復布，少陰不遷正，不遷正，即氣塞于上，當刺心包絡脈之所流。少陰復布，太陰不遷正，不遷正，即氣留于上，當刺足太陰之所流。太陰復布，少陽不遷正，不遷正，則氣塞未通，當刺手少陽之所流。少陽復布，則陽明不遷正，不遷正，則氣未通上，當刺手太陰之所流。陽明復布，太陽不遷正，不遷正則復塞其氣，當刺足少陰之所流。』|
|帝曰：『遷正不前，以通其要，願聞不退，欲折其餘，無令過失，可得明乎？』|
|岐伯曰：『氣過有餘，復作布正，是名不退位也。使地氣不得後化，新司天未可遷正，故復布化令如故也。巳亥之歲，天數有餘，故厥陰不退位也，風行于上，木化布天，當刺足厥陰之所入（合）。子午之歲，天數有餘，故少陰不退位也，熱行于上，火餘化布天，當刺手厥陰之所入。丑未之歲，天數有餘，故太陰不退位也，濕行于上，雨化布天，當刺足太陰之所入。寅申之歲，天數有餘，故少陽不退位也，熱行于上，火化布天，當刺手少陽之所入。卯酉之歲，天數有餘，故陽明不退位也，金行于上，燥化布天，當刺手太陰之所入。辰戌之歲，天數有餘，故太陽不退位也，寒行于上，凜水化布天，當刺足少陰之所入。故天地氣逆，化成民病，以法刺之，預可平痾。』|
|黃帝問曰：『剛柔二乾，失守其位，使天運之氣皆虛乎？與民為病，可得平乎？』|
|岐伯曰：『深乎哉問！明其奧旨，天地迭移，三年化疫，是謂根之可見，必有逃門。**假令**甲子，剛柔失守，剛未正，柔孤而有虧，時序不令，即音律非從，如此三年，變大疫也。詳其微甚，察其淺深，欲至而可刺，刺之，當先補腎俞，次三日，可刺足太陰之所注（俞）。又有下位，己卯不至，而甲子孤立者，次三年作土癘，其法補瀉，一如甲子同法也。其刺以畢，又不須夜行及遠行，令七日潔清淨齋戒。所有自來。腎有久病者，可以寅時面向南，淨神不亂思，閉氣不息七遍，以引頸咽氣順之，如咽甚硬物，如此七遍後，餌舌下津令無數。**假令**丙寅，剛柔失守，上剛幹失守，下柔不可獨主之，中水運非太過，不可執法而定之，布天有餘，而失守上正，天地不合，即律呂音異，如此即天運失序，後三年變疫。詳其微甚，差有大小，徐至即後三年，至甚即首三年，當先補心俞。次五日，可刺腎之所入（合）。又有下位地，甲子，辛巳柔不附剛，亦名失守，即地運皆虛，後三年變水癘，即刺法皆如此矣。其刺如畢，慎其大喜，欲情于中，如不忌，即其氣復散也，令靜七日，心欲實，令少思。**假令**庚辰，剛柔失守，上位失守，下位無合，乙庚金運，故非相招，布天未退，中運勝來，上下相錯，謂之失守，姑洗林鍾，商音不應也，如此則天運化易，三年變大疫。詳其天數，差有微甚，微即微，三年至，甚即甚，三年至，當先補肝俞，次三日，可刺肺之所行（經）。刺畢，可靜神七日，慎勿大怒，怒必真氣卻散之。又或在下地，甲子乙未失守者，即乙柔幹，即上庚獨治之，亦名失守者，即天運孤主之，三年變癘，名曰金癘，其至待時也，詳其地數之等差，亦推其微甚，可知遲速爾。諸位乙庚失守，刺法同，肝欲平，即勿怒。例令壬午，剛柔失守，上壬未遷正，下丁獨然，即雖陽年，虧及不同，上下失守，相招其有期，差之微甚，各有其數也，律呂二角，失而不和，同音有日，微甚如見，三年大疫，當刺脾之俞，次三曰，可刺肝之所出也。刺畢，靜神七日，勿大醉歌樂，其氣復散，又勿飽食，勿食生物。欲令脾實，氣無滯，飽無久坐，食無太酸，無食一切生物，宜甘宜淡。又或地下甲子，丁酉失守其位，未得中司，即氣不當位，下不與壬奉合者，亦名失守，非名合德，故柔不附剛，即地運不合，三年變癘，其刺法一如木疫之法。**假令**戊申，剛柔失守，戊癸雖火運，陽年不太過也，上失其剛柔，地獨主，其氣不正，故有邪干，迭移其位，差有淺深，欲至將合，音律先同，如此天運失時，三年之中，火疫至矣，當刺肺之俞。刺畢，靜神七日，勿大悲傷也，悲傷即肺動，而真氣復散也，人欲實肺者，要在息氣也。又或地下，甲子癸亥失守者，即柔失守位也，即上失其剛也，即亦名戊癸不相合德者也，即運與地虛，後三年變癘，即名火癘。是故立地五年，以明失守，以窮法刺，于是疫之與癘，即是上下剛柔之名也，窮歸一體也，即刺疫法，只有五法，即總其諸位失守，故只歸五行而統之也。』|
|黃帝曰：『余聞五疫之至，皆相染易，無問大小，病狀相似，不施救療，如何可得不相移易者？』|
|岐伯曰：『不相染者，正氣存內，邪不可干，避其毒氣，天牝從來，復得其往，氣出于腦，即不邪干。氣出于腦，即室先想心如日。欲將入于疫室，先想青氣自肝而出，左行于東，化作林木。次想白氣自肺而出，右行于西，化作戈甲。次想赤氣自心而出，南行于上，化作焰明。次想黑氣自腎而出，北行于下，化作水。次想黃氣自脾而出，存于中央，化作土。五氣護身之畢，以想頭上如北斗之煌煌，然後可入于疫室。又一法，于春分之日，日未出而吐之。又一法，于雨水日後，三浴以藥泄汗。又一法，小金丹方：辰砂二兩，水磨雄黃一兩，葉子雌黃一兩，紫金半兩同入，合中外固，了地一尺築地，實不用爐，不須藥製，用火二十斤煆之也，七日終。候冷七曰取，次日出合子，埋藥地中七日，取出順日研之，三日煉白沙，蜜為丸，如梧桐子大，每日望東吸日華氣一口，冰水下一丸，和氣咽之，服十粒，無疫干也。』|
|黃帝問曰：『人虛即神遊失守位，使鬼神外干，是致夭亡，何以全真？願聞刺法。』|
|岐伯稽首再拜曰：『昭乎哉問！謂神移失守，雖在其體，然不致死，或有邪干，故令夭壽。只如厥陰失守，天以虛，人氣肝虛，感天重虛，即魂遊于上，邪干厥大氣，身溫猶可刺之，刺其足少陽之所過，次刺肝之俞。人病心虛，又遇君相二火司天失守，感而三虛，遇火不及，黑屍鬼犯之，令人暴亡，可刺手少陽之所過，復刺心俞。人脾病，又遇太陰司天失守，感而三虛，又遇土不及，青屍鬼邪犯之于人，令人暴亡，可刺足陽明之所過，復刺脾之俞。人肺病，遇陽明司天失守，感而三虛，又遇金不及，有赤屍鬼干人，令人暴亡，可刺手陽明之所過，復刺肺俞。人腎病，又遇太陽司天失守，感而三虛，又遇水運不及之年，有黃屍鬼干犯人正氣，吸入神魂，致暴亡，可刺足太陽之所過，復刺腎俞。』|
|黃帝問曰：『十二藏之相，使神失位，使神彩之不圓，恐邪干犯，治之可刺，願聞其要。』|
|岐伯稽首再拜曰：『悉乎哉，問至理，道真宗，此非聖帝，焉究斯源，是謂氣神合道，契符上天。心者，君主之官，神明出焉，可刺手少陰之源。肺者，相傅之官，治節出焉，可刺手太陰之源。肝者，將軍之官，謀慮出焉，可刺足厥陰之源。膽者，中正之官，決斷出焉，可刺足少陽之源。膻中者，臣使之官。喜樂出焉，可刺心包絡所流。脾為諫議之官，知周出焉，可刺脾之源。胃為倉廩之官，五味出焉，可刺胃之源。大腸者，傳道之官，變化出焉，可刺大腸之源。小腸者，受盛之官，化物出焉，可刺小腸之源。腎者，作強之官，伎巧出焉，刺其腎之源。三焦者，決瀆之官，水道出焉，刺三焦之源。膀胱者，州都之官，精液藏焉，氣化則能出矣，刺膀胱之源。凡此十二官者，不得相失也。是故刺法有全神養真之旨，亦法有修真之道，非治疾也，故要修養和神也。道貴常存，補神固根，精氣不散，神守不分，然即神守而雖不去，亦能全真。入神不守，非達至真，至真之要，在乎天玄，神守天息，復入本元，命曰：「歸宗。」』|


經筋醫理探源(永康堂‧張老師)


