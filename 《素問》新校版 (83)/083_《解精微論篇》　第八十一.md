# 《解精微論篇》　第八十一



**《解精微論篇》　第八十一①**


---
- ①《新校正》云：『按《全元起本》在第八卷名方論解。』


黃帝在明堂，雷公請曰：『臣授業傳之行教，以經論《從容》，形法陰陽，刺灸湯藥，所滋行治，有賢不肖，未必能十全①。若先言悲哀喜怒，燥濕寒暑，陰陽婦女，請問其所以然者，卑賤富貴，人之形體，所從群下，通使臨事，以適道術，謹聞命矣②。請問有毚愚僕漏之問，不在經者，欲聞其狀③。』


帝曰：『大矣。』


公請問：『哭泣而淚不出者，若出而少涕，其故何也④。』


帝曰：『在經有也⑤。』


復問：『不知水所從生，涕所從出也⑥。』


帝曰：『若問此者，無益于治也，工之所知，道之所生也⑦。
- ①言所自授，用可十全，然傳所教習，未能必爾也。賢，謂心明智遠。不肖，謂擁造不法。
- ②皆以先聞聖旨，猶未究其意端。
- ③言不智狡見頓問多也。漏，脫漏也，謂經有所未解者也。毚，狡也。愚，不智見也。僕，猶頓也，猶不漸也。《新校正》云：『按《全元起本》「僕」作「樸」。』
- ④人之所大要也。
- ⑤言何藏之所為而致是乎！
- ⑥《靈樞經》：『有悲哀涕泣之義。』
- ⑦復問，謂重問也，欲知水涕所生之由也。
- ⑧言涕水者，皆道氣之所生，問之何也。


夫心者五藏之專精也①。目者，其竅也②。華色者，其榮也③。是以人有德也，則氣和于目；有亡憂，知于色④。是以悲哀則泣下，泣下水所由生，水宗者，積水也⑤。積水者，至陰也，至陰者，腎之精也，宗精之水，所以不出者，是精持之也，輔之裹之，故水不行也。天水之精為志，火之精為神，水火相感，神志俱悲，是以目之水生也⑥。故諺言曰：「心悲名曰志悲。」志與心精共湊于目也⑦。
- ①專，任也，言五藏精氣任心之所使，以為神明之府，是故能焉。
- ②神內守，明外鑒，故目其竅也。
- ③華色，其神明之外飾。
- ④德者，道之用，人之生也。老子曰：『道生之，德畜之。』氣者，生之主，神之舍也。天布德，地化氣，故人因之以生也。氣和則神安，神安則外鑒明矣。氣不和則神不守，神不守則外榮減矣。故曰人有德也，氣和于目，有亡也，憂知于色也。《新校正》云：『按《太素》「德」作「得」。』
- ⑤《新校正》云：『按《甲乙經》「水宗」作「眾精」。』
- ⑥目為上液之道，故水火相感，神志俱悲，水液上行，方生于目。
- ⑦水火相感，故曰心悲，名曰志悲。神志俱升，故志與心神共奔湊于目。


是以俱悲則神氣傳于心精，上不傳于志，而志獨悲，故泣出也。泣涕者，腦也，腦者，陰也①。髓者，骨之充也②。故腦滲為涕③。志者，骨之主也，是以水流而涕從之者，其行類也④。夫涕之與泣者，譬如人之兄弟，急則俱死，生則俱生⑤。其志以早悲，是以涕泣俱出而橫行也⑥。夫人涕泣俱出而相從者，所屬之類也⑦。』
- ①五藏別論以腦為地氣所生，皆藏于陰而象于地，故言腦者，陰陽上鑠也，鑠則消也。《新校正》云：『按《全元起本》及《甲乙經》、《太素》「陰」作「陽」。』
- ②充，滿也。言髓填于骨，充而滿也。
- ③鼻竅通腦，故腦滲為涕，流于鼻中矣。
- ④類，謂同類。
- ⑤同源，故生死俱。《新校正》云：『按《太素》「生則俱生」作「出則俱亡。」』
- ⑥「行」恐當作「流」。
- ⑦所屬謂于腦也，何者？上文云：『涕泣者，腦也。』


雷公曰：『大矣。請問人哭泣而淚不出者，若出而少，涕不從之，何也①？』


帝曰：『夫泣不出者，哭不悲也。不泣者，神不慈也。神不慈則志不悲，陰陽相持，泣安能獨來②。夫志悲者，惋惋則沖陰，沖陰則志去目，志去則神不守精，精神去目，涕泣出也③。且子獨不誦不念，夫經言乎厥則目無所見，夫人厥則陽氣并于上，陰氣并于下④。陽并于上，則火獨光也；陰并于下，則足寒，足寒則脹也，夫一水不勝五火，故目眥盲⑤。是以衝風，泣下而不止，夫風之中目也，陽氣內守于精，是火氣燔目，故見風則泣下也⑥。有以比之，夫火疾風生，乃能雨，此之類也⑦。』
- ①怪其所屬同，而行出異也。
- ②泣不出者，謂淚也。不泣者，泣謂哭也。水之精為志，火之精為神，水為陰，火為陽，故曰陰陽相持，安能獨來也。
- ③惋，謂內爍也。沖，猶升也。神志相感，泣由是生，故內爍則陽氣升于陰也。陰，腦也。去目，謂陰陽不守目也。志去于目，故神亦浮游，夫志去目則光無內照，神失守則精不外明，故曰精神去目，涕泣出也。
- ④并，謂各并于本位也。
- ⑤眥，視也。一水，目也。五火，謂五藏之厥陽也。《新校正》云：『按《甲乙經》無「盲」字。』
- ⑥風迫陽伏不發，故內燔也。
- ⑦故陽并，則火獨光盛于上，不明于下，是故目者陽之所生，系于藏，故陰陽和則精明也，陽厥則光不上，陰厥則足冷而脹也，言一水不可勝五火者，是手足之陽為五火，下一陰者，肝之氣也，衝風泣下而不止者，言風之中于目也，是陽氣內守于精，故陽氣盛而火氣燔于目，風與熱交，故泣下，是故火疾而風生，乃能雨，以陽火之熱而風生于泣，以此譬之類也。《新校正》云：『按《甲乙經》無「火」字，《太素》云：「天之疾風乃能雨。」無「生」字。』


經筋醫理探源(永康堂‧張老師)


