# 《陰陽離合論篇》　第六

|**《陰陽離合論篇》　第六①**|
|---|
|【注】：①新校正云：『按《全元起本》在第三卷。』|
|黃帝問曰：『余聞天為陽，地為陰，日為陽，月為陰，大小月三百六十日成一歲，人亦應之①。今三陰三陽不應陰陽，其故何也？』|
|【注】：①以四時五行運用於內，故人亦應之。新校正云：『詳天為陽至成一歲與六節藏象篇重。』|
|岐伯對曰：『陰陽者，數之可十，推之可百，數之可千，推之可萬，萬之大，不可勝數，然其要一也①。天覆地載，萬物方生，未出地者，命曰陰處，名曰陰中之陰②。則出地者，命曰陰中之陽③。陽予之正，陰為之主④。故生因春，長因夏，收因秋，藏因冬，失常則天地四塞⑤。陰陽之變，其在人者，亦數之可數⑥。』|
|【注】：①一，謂離合也。雖不可勝數，然其要妙，以離合推步，悉可知之。|
|②陰處之中，故曰陰處。形未動出亦是為陰，以陰居陰，故曰陰中之陰。|
|③形動出者，是則為陽，以陽居陰，故曰陰中之陽。|
|④陽施正氣，萬物方生；陰為主持，群形方立。|
|⑤春夏為陽，故生長也；秋冬為陰，故收藏也。若失其常道，則春不生，夏不長，秋不收，冬不藏，夫如是則四時之氣閉塞，陰陽之氣無所運行矣。|
|⑥天地陰陽雖不可勝數，在於人形之用者，則數可知之。|
|帝曰：『願聞三陰三陽之離合也？』|
|岐伯曰：『聖人南面而立，前曰廣明，後曰太衝①。太衝之地，名曰少陰②。少陰之上，名曰太陽③。太陽根起於至陰，結於命門，名曰陰中之陽④。|
|【注】：①廣，大也。南方丙丁火位，主之陽氣盛明，故曰大明也。嚮明治物，故聖人南面而立。易曰：『相見乎離。』蓋謂此也。然在人身中，則心藏在南，故謂前曰廣明，衝脈在北，故謂後曰太衝。然太衝者，腎脈與衝脈合而盛大，故曰太衝。|
|②此正明兩脈相合而為表裏也。|
|③腎藏為陰，膀胱府為陽，陰氣在下，陽氣在上，此為一合之經氣也。《靈樞經》曰：『足少陰之脈者，腎脈也。起於小趾之下，斜趣足心。』又曰：『足太陽之脈者，膀胱脈也。循京骨至小趾外側。』由此故少陰之上，名太陽也。|
|④至陰，穴名，在足小趾外側。命門者，藏精光照之所，則兩目也。太陽之脈起於目，而下至於足，故根於指端，結於目也。《靈樞經》曰：『命門者，目也。』此與靈樞義合，乙太陽居少陰之地，故曰陰中之陽。新校正云：『按素問太陽言根結，餘經不言結，甲乙今具。』|
|中身而上，名曰廣明，廣明之下，名曰太陰①。太陰之前，名曰陽明②。陽明根起於厲兌，名曰陰中之陽③。|
|【注】：①《靈樞經》曰：『天為陽，地為陰，腰以上為天，腰以下為地。』分身之旨則中身之上屬於廣明，廣明之下屬太陰也。又心廣明藏下，則太陰脾藏也。|
|②人身之中，胃為陽明，脈行在脾脈之前，脾為太陰，脈行於胃脈之後。《靈樞經》曰：『足太陰之脈者，脾脈也。起於大趾之端，循指內側白肉際，過核骨後，上內踝前廉，上腨內，循䯒骨之後。足陽明之脈者，胃脈也。下膝三寸而別，以下入中指外間。』由此故太陰之前，名陽明也。|
|③厲兌，穴名，在足大趾次指之端，以陽明居太陰之前，故曰陰中之陽。|
|厥陰之表，名曰少陽①。少陽根起於竅陰，名曰陰中之少陽②。是故三陽之離合也，太陽為開，陽明為闔，少陽為樞③。三經者不得相失也，搏而勿浮，命曰一陽④。|
|【注】：①人身之中，膽少陽脈行肝脈之分外，肝厥陰脈行膽脈之位內。《靈樞經》曰：『足厥陰之脈者，肝脈也。起於足大趾聚毛之際，上循足跗上廉。足少陽之脈者，膽脈也。循足跗上出小趾次趾之端。』由此則厥陰之表名少陽也。|
|②竅陰，穴名，在足小趾次指之端。以少陽居厥陰之表，故曰陰中之少陽。|
|③離，謂別離應用。合，謂配合於陰。別離則正位於三陽，配合則表裏而為藏府矣。開、闔、樞者，言三陽之氣多少不等，動用殊也。夫開者，所以司動靜之基；闔者，所以執禁固之權；樞者，所以主動轉之微。由斯殊氣之用，故此三變之也。新校正云：『按九墟太陽為關，陽明為闔，少陽為樞。故關折則肉節潰緩而暴病起矣，故候暴病者，取之太陽；闔折則氣無所止息悸病起，故悸者皆取之陽明；樞折則骨搖而不能安於地，故骨搖者取之少陽。《甲乙經》同。』|
|④三經之至，搏擊於手而無輕重之異，則正可謂一陽之氣，無復有三陽荖降之為用也。|
|帝曰：『願聞三陰？』|
|岐伯曰：『外者為陽，內者為陰①。然則中為陰，其衝在下，名曰太陰②。太陰根起於隱白，名曰陰中之陰③。太陰之後，名曰少陰④。少陰根起於湧泉，名曰陰中之少陰⑤。少陰之前，名曰厥陰⑥。厥陰根起於大敦，陰之絕陽，名曰陰之絕陰⑦。|
|【注】：①言三陽為外運之離合，三陰為內用之離合也。|
|②衝脈在脾之下，故言其衝在下也。《靈樞經》曰：『衝脈者與足少陰之絡皆起於腎下，上行者過於胞中。』由此則其衝之上，太陰位也。|
|③隱白，穴名，在足大趾端。乙太陰居陰，故曰陰中之陰。|
|④藏位及經脈之次也，太陰脾也，少陰腎也。脾藏之下近後，則腎之位也。《靈樞經》曰：『足太陰之脈，起於大趾之端，循指內側及上內踝前廉，上腨內循䯒骨後。足少陰之脈，起於小趾之下，斜趣足心，出於然骨之下，循內踝之後，以上腨內。』由此則太陰之下名少陰也。|
|⑤湧泉，穴名，在足心下踡指宛宛中。|
|⑥亦藏位及經脈之次也，少陰腎也，厥陰肝也。腎藏之前近上，則肝之位也。《靈樞經》曰：『足少陰脈循內踝之後，上䯒內廉，足厥陰脈循足跗上廉，去內踝一寸，上踝八寸，交出太陰之後，上膕內。』由此故少陰之前名厥陰也。|
|⑦大敦，穴名，在足大趾之端，三毛之中也。兩陰相合，故曰陰之絕陽。厥，盡也。陰氣至此而盡，故名曰陰之絕陰。|
|是故三陰之離合也，太陰為開，厥陰為闔，少陰為樞①。三經者不得相失也。搏而勿沈，名曰一陰②。陰陽(雩重)(雩重)，積傳為一周，氣裏形表而為相成也③。→【(雩重)(雩重)：作衝衝】|
|【注】：①亦氣之不等也。新校正云：『按九墟云：關折則倉廩無所輸，隔洞者取之太陰；闔折則氣弛而善悲，悲者取之厥陰；樞折則脈有所結而不通，不通者取之少陰。《甲乙經》同。』|
|②沈，言殊見也。陽浮亦然，若經氣應至，無沈浮之異，則悉可謂一陰之氣，非復有三陰差降之殊用也。③言氣之往來也。積，謂積脈之動也。傳，謂陰陽之氣流傳也。夫脈氣住來，動而不止，積其所動，氣血循環，應水下二刻而一周於身，故曰積傳為一周也。然榮衛之氣，因息遊布，周流形表，拒捍虛邪，中外主司，互相成立，故言氣裏形表而為相成也。新校正云：『按別本(雩重)(雩重)作衝衝。』|


