# 《奇病論篇》　第四十七

|**《奇病論篇》　第四十七①**|
|---|
|①《新校正》云：『按《全元起本》在第五卷。』|
|黃帝問曰：『人有重身，九月而**瘖**，此為何也①。』|
|岐伯對曰：『胞之絡脈絕也②。』|
|帝曰：『何以言之？』|
|岐伯曰：『胞絡者，繫于腎少陰之脈，貫腎，繫舌本，故不能言③。』|
|帝曰：『治之奈何？』|
|岐伯曰：『無治也，當十月復④。刺法曰：「無損不足，益有餘，以成其疹⑤。」然後調之⑥。所謂無損不足者，身羸瘦無用鑱石也⑦。無益其有餘者，腹中有形而泄之，泄之則精出而病獨擅中，故曰疹成也⑧。』|
|①重身，謂身中有身，則懷姙者也。**瘖**，謂不得言語也。姙娠九月，足少陰脈養胎，約氣斷則**瘖**不能言也。|
|②絕，謂脈斷絕而不通流，而不能言，非天真之氣斷絕也。|
|③少陰，腎脈也，氣不營養，故舌不能言。|
|④十月胎去，胞絡復通，腎脈上營，故復舊而言也。|
|⑤疹，謂久病也。反法而治，則胎死不去，遂成久固之疹病也。|
|⑥《新校正》云：『按《甲乙經》及《太素》無此四字，按全元起注云：「所謂不治者，其身九月而**瘖**，身重不得為治，須十月滿生後復如常也，然後調之。」則此四字本全元起注文，誤書于此，當刪去之。|
|⑦姙娠九月，筋骨瘦勞，力少身重，又拒于穀，故身形羸瘦不可以鑱石傷也。|
|⑧胎約胞絡，腎氣不通，因而泄之，腎精隨出，精液內竭，胎則不全，胎死腹中著而不去，由此獨擅，故疹成焉。|
|帝曰：『病脇下滿，氣逆，二三嵗不已，是為何病？』|
|岐伯曰：『病名曰息積，此不妨于食，不可灸刺，積為導引服藥，藥不能獨治也①。』|
|帝曰：『人有身體髀股**䯒**皆腫，環齊而痛，是為何病？』**→【䯒〔骨行〕：音，ㄏㄥˊ。】**|
|岐伯曰：『病名曰伏梁②。此風根也，其氣溢于大腸而著于肓，肓之原在齊下，故環齊而痛也③。不可動之，動之為水溺濇之病也④。』|
|①腹中無形，脇下逆滿，頻歲不愈，息且形之，氣逆息難，故名息積也。氣不在胃，故不妨于食也，灸之則火熱內爍，氣化為風，刺之則必寫其經，轉成虛敗，故不可灸刺。是可積為導引使氣流行，久以藥攻內消瘀蓄，則可矣。若獨憑其藥而不積為導引，則藥亦不能獨治之也。|
|②以衝脈病，故名曰伏梁。然衝脈者與足少陰之絡起于腎，下出于氣街，循陰股內廉，斜入膕中，循**䯒**骨內廉，并足少陰經下入內踝之後，入足下，其上行者，出齊下同身寸之三寸關元之分，俠齊直上，循腹，各行會于咽喉，故身體髀皆腫繞齊而痛，名曰伏梁。環，謂圓繞如環也。|
|③大腸，廣腸也，經說大腸，當言迴腸也，何者？《靈樞經》曰：『迴腸當齊右，環迴周葉積而下。廣腸，附脊以受迴腸，左環葉積，上下辟大。』尋此則是迴腸，非應言大腸也。然大腸迴腸俱與肺合，從合而命，故通曰大腸也。|
|④以衝脈起于腎下，出于氣街，其上行者，起于胞中，上出齊下關元之分，故動之則為水而溺濇也。動，謂齊其毒藥而擊動之，使其大下也。此一問答之義與腹中論同，以為奇病，故重出于此。|
|帝曰：『人有尺脈數甚，筋急而見，此為何病①？』|
|岐伯曰：『此所謂疹筋。是人腹必急，白色黑色見則病甚②。』|
|帝曰：『人有病頭痛，以數嵗不已，此安得之？名為何病？③』|
|岐伯曰：『當有所犯大寒，內至骨髓，髓者以腦為主，腦逆故令頭痛，齒亦痛④。病名曰：「厥逆⑤。」』|
|帝曰：『善。』|
|①筋急，謂掌後尺中兩筋急也。《脈要精微論》曰：『尺外以候腎，尺裏以候腹中。』今尺脈數急，脈數為熱，熱當筋緩，反尺中筋急，而見腹中筋當急，故問為病乎！《靈樞經》曰：『熱即筋緩，寒則筋急。』|
|②腹急，謂俠齊豎筋俱急，以尺裏候腹中，故見尺中筋急則必腹中拘急矣。色見，謂見于面部也，夫相五色者，白為寒，黑為寒，故二色見，病彌甚也。|
|③頭痛之疾，不當踰月，數年不愈，故怪而問之也。|
|④夫腦為髓，主齒，是骨餘，腦逆反寒，骨亦寒，入故令頭痛，齒亦痛。|
|⑤全注：『人先生于腦，緣有腦則有骨髓。』齒者，骨之本也。|
|帝曰：『有病口甘者，病名為何？何以得之？』|
|岐伯曰：『此五氣之溢也，名曰脾癉①。夫五味入口，藏于胃，脾為之行其精氣，津液在脾，故令人口甘也②。此肥美之所發也③。此人必數食甘美而多肥也。肥者令人內熱，甘者令人中滿，故其氣上溢，轉為消渴④。治之以蘭，除陳氣也⑤。』|
|①癉，謂熱也。脾熱則四藏同稟，故五氣上溢也，生因脾熱，故曰脾癉。|
|②脾熱內滲津液在脾，胃穀化餘，精氣隨溢，口通脾氣，故口甘。津液在脾，是脾之濕。|
|③《新校正》云：『按《太素》「發」作「致」。』|
|④食肥則腠理密，陽氣不得外泄，故肥令人內熱。甘者，性氣和緩而發散，逆故甘令人中滿，然內熱則陽氣炎上，炎上則欲飲而嗌乾，中滿則陳氣有餘，有餘，則脾氣上溢，故曰：『其氣上溢轉為消渴也。』《陰陽應象大論》曰：『辛甘發散為陽。』《靈樞經》曰：『甘多食之令人悶，然從中滿以生之。』《新校正》云：『按《甲乙經》「消渴」作「消癉」。』|
|⑤蘭，謂蘭草也。《神農》曰：『蘭草，味辛熱平，利水道，辟不祥，胸中痰澼也。』除，謂去也。陳，謂久也。言蘭除陳久甘肥不化之氣者，以辛能發散故也。《藏氣法時論》曰：『辛者散也。』《新校正》云：『按本草蘭平，不言熱也。』|
|帝曰：『有病口苦，取陽陵泉，口苦者病名為何？何以得之？』|
|岐伯曰：『病名曰膽癉①。夫肝者，中之將也，取決于膽，咽為之使②。此人者，數謀慮不決，故膽虛氣上溢而口為之苦，治之以膽募俞③。治在陰陽十二官相使中④。』|
|①亦謂熱也。膽汁味苦，故口苦。《新校正》云：『按《全元起本》及《太素》無「口苦取陽陵泉」六字，詳前後文勢，疑此為誤。』|
|②靈蘭祕典論曰：『肝者，將軍之官，謀慮出焉。膽者，中正之官，決斷出焉。』肝與膽合，氣性相通，故諸謀慮取決于膽，咽膽相應，故咽為使焉。《新校正》云：『按《甲乙經》曰：「膽者，中精之府，五藏取決于膽，咽為之使。」疑此文誤。』|
|③胸腹曰募，背脊曰俞，膽募在乳下二肋外，期門下同身寸之五分，俞在脊第十椎下兩傍，相去各同身寸之一寸半。|
|④言治法具于彼篇，今經已亡。|
|帝曰：『有癃者，一日數十溲，此不足也，身熱如炭，頸膺如格，人迎躁盛，喘息，氣逆，此有餘也①。太陰脈微細如髮者，此不足也，其病安在？名為何病②？』|
|岐伯曰：『病在太陰，其盛在胃，頗在肺，病名曰厥，死不治③。此所謂得五有餘，二不足也。』|
|帝曰：『何謂五有餘，二不足？』|
|岐伯曰：『所謂五有餘者，五病之氣有餘也。二不足者，亦病氣之不足也。今外得五有餘，內得二不足，此其身不表不裏，亦正死，明矣④。』|
|①是陽氣太盛于外，陰氣不足，故有餘也。《新校正》云：『詳此十五字舊作「文瀉」，按《甲乙經》、《太素》并無此文，再詳乃是全元起注，後人誤書于此，今作注書。』|
|②癃，小便不得也。溲，小便也。頸膺如格，言頸與胸膺如相格拒，不順應也。人迎躁盛，謂結喉兩傍脈動盛滿急數，非常躁速也，胃脈也。太陰脈微細如髮者，謂手大指後同身寸之一寸，骨高脈動處脈，則肺脈也。此正手太陰脈氣之所流，可以候五藏也。|
|③病癃，數溲，身熱如炭，頸膺如格，息氣逆者，皆手太陰脈，當洪大而數，今太陰脈反微細如髮者，是病與脈相反也。何以致之，肺氣逆陵于胃，而為是上，使人迎躁盛也，故曰病在太陰，其盛在胃也，以喘息氣逆，故云頗亦在肺也。病因氣逆證不相應故病，名曰厥，死不治也。|
|④外五有餘者，一身熱如炭，二頸膚如格，三人迎躁盛，四喘息，五氣逆也。內二不足者，一病癃，一日數十溲，二太陰脈微細如髮，夫如是者，謂其病在表，則內有二不足；謂其病在裏，則外得五有餘，表裏既不可馮，補瀉固難為法，故曰此其身不表不裏，亦正死，明矣。|
|帝曰：『人生而有病巔疾者，病名曰何？安所得之①？』|
|岐伯曰：『病名為胎病，此得之在母腹中，時其母有所大驚，氣上而不下，精氣并居，故令子發為巔疾也②。』|
|帝曰：『有病**痝**然如有水狀，切其脈大緊，身無痛者，形不瘦，不能食，食少，名為何病③？』|
|岐伯曰：『病生在腎，名為腎風④。腎風而不能食，善驚，驚己心氣痿者，死⑤。』|
|帝曰：『善。』|
|①夫百病者，皆生于風、雨、寒、暑、陰、陽、喜、怒也。然始生有形，未犯邪氣，已有巔疾，豈邪氣素傷邪？故問之。巔，謂上巔，則頭首也。|
|②精氣，謂陽之精氣也。|
|③**痝**然，謂面目浮起而色雜也。大緊，謂如弓弦也。大，即為氣。緊，即為寒。寒氣內薄而反無痛，與眾別異常，故問之也。|
|④脈如弓弦，大而且緊，勞氣內蓄，寒復內爭，勞氣薄寒，故化為風，風勝于腎，故曰腎風。|
|⑤腎水受風，心火痿弱，火水俱困，故必死。|


經筋醫理探源(永康堂‧張老師)


