# 《通評虛實論篇》　第二十八

|**《通評虛實論篇》　第二十八①**|
|---|
|①《新校正》云：『按《全元起本》在第四卷。』|
|黃帝問曰：『何謂虛實？』|
|岐伯對曰：『邪氣盛則實，精氣奪則虛①。』|
|帝曰：『虛實何如②？』|
|岐伯曰：『氣虛者，肺虛也；氣逆者，足寒也。非其時則生，當其時則死③。餘藏皆如此④。』|
|①奪，謂精氣減少，如奪去也。|
|②言五藏虛實之大體也。|
|③非時，謂年直之前後也。當時，謂正直之年也。|
|④五藏同。|
|帝曰：『何謂重實？』|
|岐伯曰：『所謂重實者，言大熱病，氣熱脈滿，是謂重實。』|
|帝曰：『經絡俱實何如？何以治之？』|
|岐伯曰：『經絡皆實，是寸脈急而尺緩也，皆當治之，故曰：「滑則從，濇則逆也①。」夫虛實者，皆從其物類始，故五藏骨肉滑利，可以長久也②。』|
|①脈急，謂脈口也。|
|②物之生則滑利，物之死則枯濇，故濇為逆，滑為從，從謂順也。|
|帝曰：『絡氣不足，經氣有餘，何如？』|
|岐伯曰：『絡氣不足，經氣有餘者，脈口熱而尺寒也。秋冬為逆，春夏為從，治主病者①。』|
|帝曰：『經虛絡滿，何如？』|
|岐伯曰：『經虛絡滿者，尺熱，脈口寒濇也。此春夏死，秋冬生也②。』|
|帝曰：『治此者奈何？』|
|岐伯曰：『絡滿經虛，灸陰剌陽，經滿絡虛，剌陰灸陽③。』|
|①春夏陽氣高，故脈口熱，尺中寒，為順也。十二經十五絡各隨左右而有太過不足，工當尋其至應以施鍼艾，故云治主其病者也。|
|②秋冬陽氣下，故尺中熱，脈口寒為順也。|
|③以陰分主絡，陽分主經，故爾。|
|帝曰：『何謂重虛①？』|
|岐伯曰：『脈氣上虛，尺虛是謂重虛②。』|
|帝曰：『何以治之？』|
|岐伯曰：『所謂氣虛者，言無常也。尺虛者，行步恇然③。脈虛者，不象陰也④。如此者，滑則生，濇則死也。』|
|①此反問前重實也。|
|②言尺寸脈俱虛。《新校正》云：『按《甲乙經》作「脈虛氣虛尺虛是謂重虛」，此少一虛字，多一上字，王注言尺寸脈俱虛則不兼氣虛也。詳前熱病氣熱脈滿為重實，此脈虛氣虛尺虛為重虛，是脈與氣俱實為重實，俱虛為重虛，不但尺寸俱虛為重虛也。』|
|③寸虛則脈動無常。尺虛則行步恇然不足。《新校正》云：『按楊上善云：「氣虛者膻中氣不定也。」王謂寸虛則脈動無常，非也。』|
|④不象太陰之候也。何以言之，氣口者脈之要會，手太陰之動也。|
|帝曰：『寒氣暴上，脈滿而實，何如①？』|
|岐伯曰：『實而滑則生，實而逆則死②。』|
|帝曰：『脈實滿，手足寒，頭熱，何如？』|
|岐伯曰：『春秋則生，冬夏則死③。脈浮而濇，濇而身有熱者死④。』|
|①言氣熱脈滿，已謂重實。滑則從，濇則逆。今氣寒脈滿，亦可謂重實乎。其于滑濇生死逆從何如？|
|②逆，謂濇也。《新校正》云：『詳王氏以逆為濇，大非。古文簡略，辭多互文，上言滑而下言逆，舉滑則從，可知言逆則濇可見，非謂逆為濇也。』|
|③大略言之。夏手足寒非病也，是夏行冬令，夏得則冬死，冬脈實滿，頭熱亦非病也，是冬行夏令，冬得則夏亡，反冬夏以言之，則皆不死，春秋得之是病，故生死皆在時之孟月也。|
|④《新校正》云：『按《甲乙經》移續于此，舊在後帝曰：「形度、骨度、脈度、筋度，何以知其度也。」下，對問義不相類，王氏頗知其錯簡而不知皇甫士安甞移附此也。今去後條移從于此。』|
|帝曰：『其形盡滿，何如？』|
|岐伯曰：『其形盡滿者，脈急大堅，尺濇而不應也①。如是者，故從則生，逆則死。』|
|帝曰：『何謂從則生，逆則死？』|
|岐伯曰：『所謂從者，手足溫也。所謂逆者，手足寒也。』|
|帝曰：『乳子而病熱，脈懸小者何如②？』|
|岐伯曰：『手足溫則生，寒則死③。』|
|帝曰：『乳子中風熱，喘鳴肩息者，脈何如？』|
|岐伯曰：『喘鳴肩息者，脈實大也。緩則生，急則死④。』|
|①形盡滿，謂四形藏盡滿也。《新校正》云：『按《甲乙經》、《太素》「濇」作「滿」。』|
|②懸，謂如懸物之動也。|
|③《新校正》云：『按《太素》無手字，楊上善云：「足溫氣下故生，足寒氣不下者，逆而致死。」』|
|④緩，謂如縱緩。急，謂如弦張之急，非往來之緩急也。《正理傷寒論》曰：『緩則中風，故乳子中風，脈緩則生，急則死。』|
|帝曰：『腸澼便血，何如？』|
|岐伯曰：『身熱則死，寒則生①。』|
|帝曰：『腸澼下白沫，何如？』|
|岐伯曰：『脈沈則生，脈浮則死②。』|
|帝曰：『腸澼下膿血，何如？』|
|岐伯曰：『脈懸絕則死，滑大則生。』|
|帝曰：『腸澼之屬，身不熱，脈不懸絕，何如？』|
|岐伯曰：『滑大者曰生，懸濇者曰死，以藏期之③。』|
|①熱為血敗，故死；寒為榮氣在，故生也。|
|②陰病而見陽脈，與證相反故死。|
|③肝見庚辛死，心見壬癸死，肺見丙丁死，腎見戊已死，脾見甲乙死，是謂以藏期之。|
|帝曰：『癲疾何如？』|
|岐伯曰：『脈搏大滑，久自己；脈小堅急，死不治①。』|
|帝曰：『癲疾之脈，虛實何如？』|
|岐伯曰：『虛則可治，實則死②。』|
|①脈小堅急，為陰，陽病而見陰脈，故死不治。《新校正》云：『按巢元方云：「脈沈小急實死不治，小牢急亦不可治。」』|
|②以反證故。|
|帝曰：『消癉虛實何如？』|
|岐伯曰：『脈實大，病久可治；脈懸小堅，病久不可治①。』|
|①久病血氣衰，脈不當實大，故不可治。《新校正》云：『詳經言實大病久可治，注意以為不可治。按《甲乙經》、《太素》《全元起本》，并云可治。又按巢元方云：「脈數大者，生；細小浮者，死。」又云：「沈小者生，實牢大者，死。」』|
|帝曰：『形度、骨度、脈度、筋度，何以知其度也①？』|
|帝曰：『春亟治經絡，夏亟治經俞，秋亟治六府，冬則閉塞。閉塞者用藥而少鍼石也。所謂少鍼石者，非癰疽之謂也②。癰疽不得頃時回③。癰不知所，按之不應手，乍來乍已，剌手太陰傍三痏與纓脈各二④。掖癰大熱，剌足少陽五剌，而熱不止，剌手心主三剌，手太陰經絡者大骨之會各三⑤。|
|①形度具《三備經》，筋度、脈度、骨度，并具在《靈樞經》中，此問亦合在彼經篇首，錯簡也。一經以此問為逆從論首，非也。|
|②亟，猶急也。閉塞，謂氣之門戶閉塞也。|
|③冬月雖氣門閉塞，然癰疽氣烈，內作大膿，不急瀉之，則爛筋腐骨，故雖冬月亦宜鍼石以開除之。|
|④所以癰疽之病，冬月猶得，用鍼石者何？此病頃時回轉之間，過而不瀉則內爛筋骨穿通藏府。|
|⑤但覺似有癰疽之候，不的知發在何處，故按之不應手也。乍來乍已，言不定痛于一處也。手太陰傍足陽明脈，謂胃部氣戶等六穴之分也。纓脈亦足陽明脈也，近纓之脈，故曰纓脈。纓，謂冠帶也，以有左右，故云各二。|
|⑥大骨會，肩也，謂肩貞穴，在肩後骨解間陷者中。|
|暴癰筋緛，隨分而痛，魄汗不盡，胞氣不足，治在經俞①。腹暴滿，按之不下，取手太陽經絡者，胃之募也②，少陰俞去脊椎三寸傍五，用員利鍼③。霍亂，剌俞傍五④。足陽明及上傍三⑤。剌癎驚脈五⑥。鍼手太陰各五：剌經太陽五，剌手少陰經絡傍者一，足陽明一，上踝五寸剌三鍼⑦。|
|①癰若暴發，隨脈所過，筋怒緛急，肉分中痛，汗液滲泄，如不盡兼胞氣不足者，悉可以本經脈穴俞補瀉之。《新校正》云：『按此二條，舊散在篇中，今移使相從。』|
|②太陽，為手太陽也。手太陽太陽經絡之所生，故取中脘穴，即胃之募也。中誥曰：『中脘，胃募也，居蔽骨與齊中，手太陽少陽足陽明脈所生。』故云經絡者，胃募也。《新校正》云：『按《甲乙經》云：「取太陽經絡血者。」則已無胃之募也等字，又楊上善注云：「足太陽其說各不同，未知孰是。」』|
|③謂取足少陰俞外去脊椎三寸兩傍穴各五痏也。少陰俞謂第十四椎下，兩傍腎之俞也。《新校正》云：『按《甲乙經》云：「用員利鍼剌已，如食頃久立已，必視其經之過于陽者，數剌之。」』|
|④霍亂者，取少陰俞傍志室穴。《新校正》云：『按楊上善云：「剌主霍亂輸傍五取之。」』|
|⑤足陽明，言胃俞也，取胃俞兼取少陰俞外兩傍向上第三穴，則胃倉穴也。|
|⑥謂陽陵泉，在膝上外陷者中也。|
|⑦經太陽，謂足太陽也。手太陰五，謂魚際穴，在手大指本節後內側散脈。經太陽五，謂承山穴，在足**腨**腸下分肉閒陷者中也。手少陰經絡傍者，謂支正穴，在腕後同身寸之五寸，骨上廉肉分開，手太陽絡別走少陰者。足陽明一者，謂解谿穴，在足腕上陷者中也。上踝五寸，謂足少陽絡光明穴。按內經明堂中誥圖經悉主霍亂，各具明文。《新校正》云：『按別本注云：「悉不主霍亂。」未詳所謂。又按《甲乙經》、《太素》剌癎驚脈五，至此為剌驚癎，王注為剌霍亂者，王注非也。』|
|凡治消癉、僕擊、偏枯、痿厥、氣滿、發逆、肥貴人，則高梁之疾也。隔塞閉絕，上下不通，則暴憂之病也。暴厥而聾，偏塞閉不通，內氣暴薄也。不從內外，中風之病，故瘦留著也。蹠跛，寒、風、濕之病也①。』|
|①消，謂內消。癉，謂伏熱。厥，謂氣逆。高，膏也。梁，粱字也。蹠，謂足也。夫肥者，令人熱中。甘者，令人中滿，故熱氣內薄，發為消渴。偏枯，氣滿逆也。逆者，謂違背常候與平人異也。然愁憂者，氣閉塞而不行，故隔塞否閉，氣脈斷絕而上下不通也。氣固于內，則大小便道偏不得通泄也。何者？藏府氣不化，禁固而不宣散，故爾也。外風中人，伏藏不去，則陽氣內受，為熱外燔，肌肉消爍，故留薄肉分，消瘦，而皮膚著于筋骨也。濕勝于足則筋不利；寒勝于足則攣急；風濕寒勝則衞氣結聚，衞氣結聚則肉痛，故足跛而不可履也。|
|黃帝曰：『黃疸、暴痛、癲疾、厥狂，久逆之所生也。五藏不平，六府閉塞之所生也。頭痛、耳鳴、九竅不利，腸胃之所生也①。』|
|①足之三陽從頭走足，然久厥逆而不下行，則氣怫積于上焦，故為黃疸、暴痛、癲狂、氣逆矣。食飲失宜，吐利過節，故六府閉塞而令五藏之氣不和平也。腸胃否塞，則氣不順序，氣不順序，則上下中外互相勝負，故頭痛、耳鳴、九竅不利也。|


永康堂整體保健【Y.C.T】


