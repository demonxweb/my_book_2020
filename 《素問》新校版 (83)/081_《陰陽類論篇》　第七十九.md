# 《陰陽類論篇》　第七十九

|**重廣補注《黃帝內經·素問》卷　第二十四**|
|---|
|啟玄子次注，林億、孫奇、高保衡等奉敕校正，孫兆重改誤。|
|《陰陽類論》《方盛衰論》《解精微論》|
|**《陰陽類論篇》　第七十九①**|
|①《新校正》云：『按《全元起本》在第八卷。』|
|孟春始至，黃帝燕坐，臨觀八極，正八風之氣，而問雷公曰：『陰陽之類，經脈之道，五中所主，何藏最貴①。』|
|雷公對曰：『春，甲乙，青，中主肝，治七十二日，是脈之主時，臣以其藏最貴②。』|
|帝曰：『卻念《上下經》《陰陽》《從容》，子所言貴，最其下也③。』|
|①孟春始至，謂立春之日也。燕，安也。觀八極，謂視八方遠際之色。正八風，謂候八方所至之風，朝會于太一者也。五中，謂五藏。《新校正》云：『詳八風朝太一，具《天元玉冊》中，又按楊上善云：「夫天為陽，地為陰，人為和，陰無其陽，衰殺無已，陽無其陰，生長不止，生長不止則傷于陰，陰傷則陰災起，衰殺不已則傷于陽，陽傷則陽禍生矣。故須聖人在天地間，和陰陽氣，令萬物生也，和氣之道，謂先脩身為德，則陰陽氣和，陰陽氣和則八節風調，八節風調則八虛風止于是，疵癘不起，嘉祥竟集，此亦不知所以然而然也。故黃帝問身之經脈貴賤，依之調攝修德于身，以正八風之氣。」』|
|②東方甲乙，春氣主之，自然青色，內通肝也。《金匱真言論》曰：『東方青色，入通于肝。』故曰青中主肝也。然五行之氣，各王七十二日，五積而乘之，則終一歲之數三百六十日，故云治七十二日也。夫四時之氣，以春為始，五藏之應，肝藏合之，公故以其藏為最貴藏，或為道，非也。|
|③從容，謂安緩，比類也。帝念脈經上下篇，陰陽比類形氣，不以肝藏為貴，故謂公之所貴最其下也。|
|雷公致齋七日，旦復侍坐①。|
|帝曰：『三陽為經，二陽為維，一陽為遊部②。此知五藏終始③。三陽為表，二陰為裏④。一陰至絕作朔晦，卻具合以正其理⑤。』|
|①悟非，故齋以洗心。願益，故坐而復請。|
|②經，謂經綸，所以濟成務。維，謂維持，所以繫天真。游，謂遊行。部，謂身形部分也。故主氣者，濟成務化榖者，繫天真。主色者，散佈精微，遊行諸部也。《新校正》云：『按楊上善云：「三陽，足太陽脈也，從目內眥上頭，分為四道，下項并正別脈，上下六道，以行于背與身為經。二陽，足陽明脈也，從鼻而起下咽，分為四道并正別脈，六道上下行腹，綱維于身。一陽，足少陽脈也，起目外眥絡頭，分為四道，下缺盆并正別脈，六道上下生，經營百節，流氣三部故曰遊部。」』|
|③觀其經綸，維繫遊部之義，則五藏之終始可謂知矣。|
|④三陽，太陽。二陰，少陰也。少陰與太陽為表裏，故曰三陽為表，二陰為裏。|
|⑤一陰，厥陰也。厥，猶盡也。《靈樞經》曰：『亥為左足之厥陰，戌為右足之厥陰，兩陰俱盡，故曰厥陰。』夫陰盡為晦，陰生為朔。厥陰者，以陰盡為義也，徵其氣王則朔，適言其氣盡則晦，既見其朔又當其晦，故曰：『一陰至絕作朔晦也。』然徵彼俱盡之陰，合此發生之木，以正應五行之理，而無替循環，故云：『卻具合以正其理也。』《新校正》云：『按注言陰盡為晦，陰生為朔，疑是陽生為朔。』|
|雷公曰：『受業未能明①。』|
|帝曰：『所謂三陽者，太陽為經②。三陽脈至手太陰，弦浮而不沉，決以度察，以心合之陰陽之論③。所謂二陽者，陽明也④。至手太陰，弦而沉急不鼓，炅至以病皆死⑤。一陽者，少陽也⑥。至手太陰，上連人迎，弦急懸不絕，此少陽之病也⑦。專陰則死⑧。|
|①言未明氣候之應見。|
|②陽氣盛大，故曰太陽。|
|③太陰，為寸口也。寸口者，手太陰也，脈氣之所行，故脈皆至于寸口也。太陽之脈，洪大以長，今弦浮不沉，則當約以四時高下之度而斷決之，察以五藏異同之候而參合之，以應陰陽之論知其臧否耳。|
|④《靈樞經》曰：『辰為左足之陽明，巳為右足之陽明，兩陽合明，故曰二陽者，陽明也。』|
|⑤鼓，謂鼓動。炅，熱也。陽明之脈，浮大而短，今弦而沉急不鼓者，是陰氣勝陽，木來乘土也。然陰氣勝陽，木來乘土而反熱病至者，是陽氣之衰敗也。猶燈之焰欲滅反明，故皆死也。|
|⑥陽氣未大，故曰少陽。|
|⑦人迎，謂結喉兩傍同身寸之一寸五分，脈動應手者也。弦為少陽之脈，今急懸不絕，是經氣不足，故曰少陽之病也。懸者，謂如懸物之動搖也。|
|⑧專，獨也，言其獨有陰氣而無陽氣則死。|
|三陰者，六經之所主也①，交于太陰②，伏鼓不浮，上空志心③。二陰至肺，其氣歸膀胱，外連脾胃④。一陰獨至經絕，氣浮不鼓，鈎而滑⑤。此六脈者，乍陰乍陽，交屬相并，繆通五藏，合于陰陽⑥。先至為主，後至為客⑦。』|
|①三陰者，太陰也，言所以諸脈皆至手太陰者何耶！以是六經之主故也。六經，謂三陰三陽之經脈也。所以至手太陰者何？以肺朝百脈之氣，皆交會于氣口也。|
|②此正發明肺朝百脈之義也。《經脈別論》曰：『肺朝百脈。』|
|③脈伏鼓擊而不上浮者，是心氣不足，故上控引于心而為病也。志心，謂小心也。《刺禁論》曰：『七節之傍，中有小心。』此之謂也。《新校正》云：『按楊上善云：「肺脈浮濇，此為平也，今見伏鼓是腎脈也，足少陰脈貫脊屬腎，上入肺中，從肺出絡心肺，氣下入腎志，上入心神也。王氏謂志心為小心義未通。」』|
|④二陰，謂足少陰腎之脈。少陰之脈別行者入跟中，以上至股內後廉，貫脊屬腎絡膀胱，其直行者從腎上貫肝鬲入肺中，故上至于肺，其氣歸于膀胱，外連于脾胃。|
|⑤若一陰獨至，肺經氣內絕，則氣浮不鼓于手，若經不內絕則鈎而滑。《新校正》云：『按楊上善云：「一陰，厥陰也。」』|
|⑥或陰見陽脈，陽見陰脈，故云乍陰乍陽也，所以然者，以氣交會故爾，當審比類以知陰陽也。|
|⑦脈氣乍陰見陽，乍陽見陰，何以別之，當以先至為主，後至為客也。至，謂至寸口也。|
|雷公曰：『臣悉盡意受傳《經脈》，頌得《從容》之道，以合《從容》，不知陰陽，不知雌雄①。』|
|帝曰：『三陽為父②。二陽為衛③。一陽為紀④。三陰為母⑤。二陰為雌⑥。一陰為獨使⑦。|
|①頌，今為誦也。公言臣所頌，誦今《從容》之妙道，以合上古《從容》，而比類形名，猶不知陰陽尊卑之次，不知雌雄殊目之義，請言其旨，以明著至教，陰陽雌雄相輸應也。|
|②父，所以督濟羣小，言高尊也。|
|③衛，所以卻禦諸邪，言扶生也。④紀，所以綱紀形氣，言其平也。|
|⑤母，所以育養諸子，言滋生也。|
|⑥雌者陰之目也。|
|⑦一陰之藏，外合三焦，三焦主謁導諸氣，名為使者，故云獨使也。|
|二陽一陰，陽明主病，不勝一陰，緛而動，九竅皆沉①。三陽一陰，太陽脈勝，一陰不能止，內亂五藏，外為驚駭②。二陰二陽，病在肺，少陰脈沉，勝肺傷脾，外傷四支③。|
|①一陰，厥陰肝木氣也。二陽，陽明胃土氣也。木土相持，故陽明主病也，木伐其土，土不勝木，故云不勝一陰。脈緛而動者，緛為胃氣，動謂木形。土木相持，則胃氣不轉，故九竅沉滯而不通利也。|
|②三陽，足太陽之氣，故曰太陽勝也。木生火，今盛陽燔木，木復受之，陽氣洪盛，內為狂熱，故內亂五藏也。肝主驚駭，故外形驚駭之狀也。|
|③二陰，謂手少陰心之脈也。二陽，亦胃脈也。心胃合病，邪上下并，故內傷脾外勝肺也。所以然者，胃為脾府，心火勝金故爾。脾主四支，故脾傷則外傷于四支矣。少陰脈，謂手掌後同身寸之五分，當小指神門之脈也。《新校正》云：『詳此二陽乃手陽明大腸肺之府也。少陰心火勝金之府，故云病在肺。王氏以二陽為胃義未甚通，況又以見胃病腎之說，此乃是心病肺也，又《全元起本》及《甲乙經》、《太素》等并云：「二陰一陽。」』|
|二陰二陽，皆交至，病在腎，罵詈妄行，巔疾為狂①。二陰一陽，病出于腎，陰氣客遊于心，脘下空竅堤閉塞不通，四支別離②。一陰一陽代絕，此陰氣至心，上下無常，出入不知，喉咽乾燥，病在土脾③。二陽三陰至陰皆在，陰不過陽，陽氣不能止陰，陰陽并絕，浮為血瘕，沉為膿胕④。陰陽皆壯，下至陰陽⑤。上合昭昭，下合冥冥⑥。診決死生之期，遂合歲首⑦。』|
|①二陰為腎，水之藏也，二陽為胃，土之府也，土氣刑水，故交至而病在腎也，以水腎不勝，故胃盛而顛為狂。|
|②一陽，謂手少陽三焦心，主火之府也，水上幹火，故火病出于腎，陰氣客遊于心也，何者？腎之脈從腎上貫肝鬲入肺中，其支別者從肺中出絡心注胸中，故如是也。然空竅陰客上游，胃不能制，胃不能制是土氣哀，故脘下空竅皆不通也。言堤者，謂如堤堰不容泄漏，胃脈循足心脈絡手，故四支如別離而不用也。《新校正》云：『按王氏云：「胃脈循足，按此二陰一陽病出于腎，胃當作腎。」』|
|③一陰，厥陰脈。一陽，少陽脈，并木之氣也。代絕者，動而中止也，以其代絕，故為病也。木氣生火，故病生而陰氣至心也。夫肝膽之氣，上至頭首，下至腰足，中主腹脇，故病發上下無常處也，若受納不知其味，竅寫不知其度，而喉咽乾燥者。喉嚨之後屬咽，為膽之使，故病則咽喉乾燥，雖病在脾土之中，蓋由肝膽之所為爾。|
|④二陽，陽明。三陰，手太陰。至陰，脾也。故曰：至陰皆在也。然陰氣不能過越于陽，陽氣不能制心，今陰陽相薄，故脈并絕斷而不相連續也。脈浮為陽氣薄陰，故為血瘕，脈沉為陰氣薄陽，故為膿聚而胕爛也。|
|⑤若陰陽皆壯而相薄不已者，漸下至于陰陽之內為大病矣。陰陽者，男子為陽道，女子為陰器者，以其能盛受故而也。|
|⑥昭昭，謂陽明之上。冥冥，謂至陰之內，幽暗之所也。|
|⑦謂下短期之旨。|
|雷公曰：『請問短期？』黃帝不應①。|
|雷公復問，黃帝曰：『在經論中②。』|
|雷公曰：『請聞短期？』|
|黃帝曰：『冬三月之病，病合于陽者，至春正月，脈有死徵，皆歸出春③。冬三月之病，在理已盡，草與柳葉皆殺④。春陰陽皆絕，期在孟春⑤。|
|①欲其復問而寶之也。|
|②上古經之中也。《新校正》云：『按《全元起本》自雷公已下別為一篇名四時病類。』|
|③病合于陽，謂前陰合陽而為病者也。雖正月脈有死徵，陽已發生，至王不死，故出春三月而至夏初也。|
|④裏，謂二陰腎之氣也。然腎病而正月脈有死徵者，以枯草盡青，柳葉生出而皆死也。理，裏也。已，以也，古用同。|
|⑤立春之後，而脈陰陽皆懸絕者，期死，不出正月。《新校正》云：『《太素》無「春」字。』|
|春三月之病，曰陽殺①，陰陽皆絕，期在草乾②。夏三月之病至陰，不過十日③，陰陽交，期在溓水④。秋三月之病，三陽俱起，不治自已⑤，陰陽交合者，立不能坐，坐不能起⑥。三陽獨至，期在石水⑦。二陰獨至，期在盛水⑧。』|
|①陽病不謂傷寒溫熱之病，謂非時病熱，脈洪盛數也。然春三月中，陽氣尚少，未當全盛而反病熱，脈應夏氣者，經云：『脈不再見，夏脈當洪數。』無陽外應，故必死于夏至也，以死于夏至，陽氣殺物之時，故云陽殺也。|
|②若不陽病，但陰陽之脈皆懸絕者，死在于霜降草乾之時也。|
|③謂熱病也。脾熱病則五藏危，土成數十，故不過十日也。|
|④《評熱病論》曰：『溫病而汗出，輙復熱而脈躁疾，不為汗衰，狂言不能食者，病名曰陰陽交。』六月病暑，陰陽復交，二氣相持，故乃死于立秋之候也。《新校正》云：『按《全元起本》云：「溓水者，七月也，建申水生于申，陰陽逆也。」楊上善云：「溓廉檢反水靜也，七月水生時也。」』|
|⑤秋陽氣衰，陰氣漸出，陽不勝陰，故自已也。|
|⑥以氣不由其正用故爾。|
|⑦有陽無陰，故云獨至也。《著至教論》曰：『三陽獨至者，是三陽并至，由此則但有陽而無陰也。』石水者，謂冬月水冰如石之時，故云石水也。火墓于戌，冬陽氣微，故石水而死也。《新校正》云：『詳石水之解，本全元起之說，王氏取之。』|
|⑧亦所謂并至而無陽也。盛水，謂雨雪皆解，為水之時則止，謂正月中氣也。《新校正》云：『按《全元起本》「二陰」作「三陰」。』|


經筋醫理探源(永康堂‧張老師)


