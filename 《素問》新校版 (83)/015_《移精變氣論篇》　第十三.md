# 《移精變氣論篇》　第十三

|**《移精變氣論篇》　第十三①**|
|①《新校正》云：『按《全元起本》在第二卷。』|
|帝問曰：『余聞古之治病，惟其移精變氣，可祝由而已，今世治病，毒藥治其內，鍼石治其外，或愈或不愈，何也？』|
|岐伯對曰：『往古人居禽獸之閒，動作以避寒，陰居以避暑，內無眷慕之累，外無伸官之形②。此恬憺之世，邪不能深入也。故毒藥不能治其內，鍼石不能治其外，故可移精祝由而已③。當今之世不然④。憂患緣其內，苦形傷其外，又失四時之從，逆寒暑之宜，賊風數至，虛邪朝夕內至五藏骨髓，外傷空竅肌膚，所以小病必甚，大病必死，故祝由不能已也。』|
|①移，謂移易。變，謂變改。皆使邪不傷正，精神復強而內守也。《生氣通天論》曰：『聖人傳精神服天氣。』《上古天真論》曰：『精神內守病安從來。』|
|②《新校正》云：『按《全元起本》「伸」作「申」。』|
|③古者巢居穴處，夕隱朝游禽獸之間，斷可知矣。然動躁陽盛，故身熱足以禦寒，涼氣生寒，故陰居可以避暑矣。夫志捐思想，則內無眷慕之累，心亡願欲，故外無伸官之形，靜保天真自無邪勝，是以移精變氣，無假毒藥，祝說病由，不勞鍼石而已。《新校正》本：『按全元起云祝由南方神。』|
|④情慕云為遠于道也。|
|帝曰：『善。余欲臨病人，觀死生決嫌疑，欲知其要，如日月光，可得聞乎？』|
|岐伯曰：『色脈者，上帝之所貴也，先師之所傳也①。上古使僦貸季理色脈而通神明，合之金、木、水、火、土，四時八風六合，不離其常②。變化相移，以觀其妙，以知其要，欲知其要，則色脈是矣③。色以應日，脈以應月，常求其要，則其要也④。|
|①上帝，謂上古之帝。先師，謂岐伯祖世之師僦貸季也。|
|②先師以色白脈毛而合金應秋，以色青脈弦而合木應春，以色黑脈石而合水應冬，以色赤脈洪而合火應夏，以色黃脈代而合土應長夏及四季，然以是色脈，下合五行之休王，上副四時之往來，故六合之閒，八風鼓坼不離常候，盡可與期。何者？以見其變化而知之也。|
|③言所以知四時五行之氣，變化相移之要妙者何？以色脈故也。|
|④言脈應月，色應日者，占候之期準也。常求色脈之差**忒**，是則平人之診要也。**→【忒〔弋心〕：音，ㄊㄜˋ。意：差錯,差忒】**|
|夫色之變化以應四時之脈，此上帝之所貴，以合于神明也，所以遠死而近生①。生道以長，命曰聖王②。|
|①觀色脈之臧否，曉死生之徵兆，故能常遠于死而近于生也。|
|②上帝聞道，勤而行之，生道以長，惟聖王乃爾而常用也。|
|中古之治病，至而治之，湯液十日，以去八風五痺之病。十日不已，治以草蘇草荄之枝，本末為助，標本已得，邪氣乃服。|
|①八風，謂八方之風。五痺，謂皮肉筋骨脈之痺也。《靈樞經》曰：『風從東方來，名曰嬰兒風，其傷人也，外在筋紐，內舍于肝。風從東南來者，名曰弱風，其傷人也，外在于肌，內舍于胃。風從南方來，名曰大弱風，其傷人也，外在于脈，內舍于心。風從西南來，名曰謀風，其傷人也，外在于肉，內舍于脾。風從西方來，名曰剛風，其傷人也，外在于皮，內舍于肺。風從西北來，名曰折風，其傷人也，外在于手太陽之脈，內舍于小腸。風從北方來，名曰大剛風，其傷人也，外在于骨，內舍于腎。風從東北來，名曰凶風，其傷人也，外在于掖脇，內舍于大腸。』又《痺論》曰：『以春甲乙傷于風者為筋痺；以夏丙丁傷于風者為脈痺；以秋庚辛傷于風者為皮痺；以冬壬癸傷于邪者為骨痺；以至陰遇此者為肉痺。』是所謂八風五痺之病也。《新校正》云：『按此注引《痺論》，今經中《痺論》不如此，當云《風論》曰：「以春甲乙傷于風者為肝風，以夏丙丁傷于風者為心風，季夏戊已傷于邪者為脾風，以秋庚辛中于邪者為肺風，以冬壬癸中于邪者為腎風。」《痺論》曰：「風、寒、濕三氣雜至合而為痺，以冬遇此者為骨痺，以春遇此者為筋痺，以夏遇此者為脈痺，以至陰遇此者為肌痺，以秋遇此者為皮痺。」』|
|②草蘇，謂藥煎也。草荄，謂草根也。枝，謂莖也。言以諸藥根苖合成其煎，俾相佐助而以服之，凡藥有用根者，有用莖者，有用枝者，有用華實者，有用根莖枝華實者，湯液不去則盡用之，故云本末為助也。標本已得邪氣乃服者，言工人與病主療相應，則邪氣率服而隨時順也。《湯液醪醴論》曰：『病為本，工為標，標本不得，邪氣不服。』此之謂主療不相應也，或謂取標本論末雲鍼也。《新校正》云：『按《全元起本》又云：「得其標本，邪氣乃散矣。」』|
|暮世之治病也則不然，治不本四時，不知日月，不審逆從①。病形已成，乃欲微鍼治其外，湯液治其內②。粗工兇兇以為可攻，故病未已，新病復起③。|
|①四時之氣各有所在，不本其處而即妄攻是反古也。《四時刺逆從論》曰：『春氣在經脈，夏氣在孫絡，長夏氣在肌肉，秋氣在皮膚，冬氣在骨髓。』工當各隨所在而辟伏其邪爾。不知日月者，謂日有寒溫明暗，月有空滿虧盈也。《八正神明論》曰：『凡刺之法，必候日月星辰四時八正之氣，氣定乃刺之，是故天溫日明，則人血淖液而衞氣浮，故血易瀉氣易行；天寒日陰則人血凝泣而衛氣沈。月始生則血氣始精，衞氣始行；月郭滿則血氣盛肌肉堅，月郭空則肌肉減，經絡虛，衞氣去形獨居。是以因天時而調血氣也。是故天寒無刺，天溫無凝，月生無瀉，月滿無補，月郭空無治，是謂得時而調之。因天之序，盛虛之時，移光定位，正立而待之。故曰月生而瀉，是謂藏虛；月滿而補，血氣盈溢，絡有留血，命曰重實；月郭空而治，是謂亂經。陰陽相錯，真邪不別，沈以留止，外虛內亂，淫邪乃起。』此之謂也。不審逆從者，謂不審量其病可治與不可治。|
|②言心意粗略，不精審也。|
|③粗，謂粗略也。兇兇，謂不料事宜之可否也。何以言之，假令飢人，形氣羸劣，食令極飽，能不霍乎！豈其與食而為惡邪！蓋為失時復過節也。非病逆鍼石湯液，失時過節則其害反增矣。《新校正》云：『按別本「霍」一作「害」。』|
|帝曰：『願聞要道。』|
|岐伯曰：『治之要極，無失色脈，用之不惑，治之大則①。逆從到行，標本不得，亡神失國②。去故就新，乃得真人③。』|
|帝曰：『余聞其要于夫子矣。夫子言不離色脈，此餘之所知也。』|
|岐伯曰：『治之極于一。』|
|帝曰：『何謂一？』|
|岐伯曰：『一者因得之④。』|
|帝曰：『奈何？』|
|岐伯曰：『閉戶塞牖，繫之病者，數問其情，以從其意⑤。得神者昌，失神者亡。』|
|帝曰：『善。』|
|①惑，謂惑亂。則，謂法則也。言色脈之應，昭然不欺，但順用而不亂紀綱，則治病審當之大法也。|
|②逆從到行，謂反順為逆。標本不得，謂工病失宜。夫以反理到行，所為非順，豈唯治人而神氣受害，若使之輔佐君主，亦令國祚不保康寧矣。|
|③標本不得，工病失宜，則當去故逆理之人，就新明悟之士，乃得至真精曉之人以全已也。|
|④因問而得之也。|
|⑤問其所欲而察是非也。|


永康堂整體保健【Y.C.T】


