# 《陽明脈解篇》　第三十

|**《陽明脈解篇》　第三十①**|
|---|
|①《新校正》云：『按《全元起本》在第三卷。』|
|黃帝問曰：『足陽明之脈病，惡人與火，聞木音則惕然而驚，鐘鼓不為動，聞木音而驚，何也？願聞其故①。』|
|岐伯對曰：『陽明者，胃脈也，胃者，土也，故聞木音而驚者，土惡木也②。』|
|帝曰：『善。其惡火，何也？』|
|岐伯曰：『陽明主肉，其脈③血氣盛，邪客之則熱，熱甚則惡火。』|
|帝曰：『其惡人，何也？』|
|岐伯曰：『陽明厥則喘而惋，惋則惡人④。』|
|（前篇言入六府則身熱，不時臥，上為喘呼。然陽明者，胃脈也，今病不如前篇之旨，而反聞木音而驚，故問其異也。）（《陰陽書》曰：木剋土，故土惡木也。）（　　《新校正》云：按《甲乙經》脈作肌。）（惋熱內鬱，故惡人耳。《新校正》云：按脈解雲，欲獨閉戶牖而處，何也？陰陽相搏，陽盡陰盛，故獨閉戶牖而處。）|
|帝曰：『或喘而死者，或喘而生者，何也？』|
|岐伯曰：『厥逆連藏則死，連經則生①。』|
|帝曰：『善。病甚則棄衣而走，登高而歌，或至不食數日，踰垣上屋，所上之處，皆非其素所能也，病反能者，何也？』|
|岐伯曰：『四支者，諸陽之本也。陽盛則四支實，實則能登高也②。』|
|帝曰：『其棄衣而走者，何也③？』|
|岐伯曰：『熱盛于身，故棄衣欲走也。』|
|帝曰：『其妄言，罵詈不避親疏而歌者，何也？』|
|岐伯曰：『陽盛則使人妄言，罵詈不避親疏而不欲食，不欲食故妄走也④。』|
|①經，謂經脈。藏，謂五神藏，所以連藏則死者，神去故也。|
|②素，本也。踰垣，謂驀牆也，怪其稍異于常。|
|③陽受氣于四支，故四支為諸陽之本也。《新校正》云：『按脈解雲，陰陽爭而外并于陽。』|
|④棄，不用也。|
|⑤足陽明胃脈下膈屬胃絡脾，足太陰脾脈入腹屬脾絡胃，上膈俠咽，連舌本散舌下，故病如是。|


永康堂整體保健【Y.C.T】


