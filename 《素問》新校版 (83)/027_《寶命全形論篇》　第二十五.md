# 《寶命全形論篇》　第二十五

|**重廣補注《黃帝內經·素問》卷　第八**|
|---|
|啟玄子次注，林億、孫奇、高保衡等奉敕校正，孫兆重改誤。|
|《寶命全形論》《八正神明論》《離合真邪論》《通評虛實論》|
|《太陰陽明論》《陽明脈解》|
|**《寶命全形論篇》　第二十五①**|
|①《新校正》云：『按《全元起本》在第六卷名剌禁。』|
|黃帝問曰：『天覆地載，萬物悉備，莫貴于人，人以天地之氣生，四時之法成①。君王眾庶，盡欲全形②。形之疾病，莫知其情，留淫日深，著于骨髓，心私慮之③。余欲鍼除其疾病，為之奈何④？』|
|①天以德流，地以氣化，德氣相合而乃生焉。《易》曰：『天地絪縕，萬物化醇。』此之謂也。則假以溫涼寒暑，生長收藏，四時運行而方成立。|
|②貴賤雖殊，然其寶命一矣。故好生惡死者，貴賤之常情也。|
|③《新校正》云：『按《太素》慮作患。』|
|④虛邪之中人，微先見于色，不知于身，有形無形，故莫知其情狀也。留而不去，淫衍日深，邪氣襲虛，故著于骨髓。帝矜不度，故請行其鍼。《新校正》云：『按別本「不度」作「不庶」。』|
|岐伯對曰：『夫塩之味鹹者，其氣令器津泄①。弦絕者，其音嘶敗②。木敷者其葉發③。病深者其聲噦④。人有此三者是謂壞府⑤。毒藥無治，短鍼無取，此皆絕皮傷肉，血氣爭黑⑥。』|
|①鹹謂塩之味，苦浸淫而潤物者也。夫鹹為苦而生，鹹從水而有水也，潤下而苦泄，故能令器中水津液潤滲泄焉。凡虛中而受物者，皆謂之器。其于體外則謂陰囊，其于身中所同則謂膀胱矣。然以病配于五藏，則心氣伏于腎中而不去，乃為是矣。何者？腎象水而味鹹，心合火而味苦，苦流汗液，鹹走胞囊，火為水持，故陰囊之外津潤如汗而滲泄不止也。凡鹹之為氣，天陰則潤，在土則浮，在人則囊濕而皮膚剝起。|
|②陰囊津泄而脈弦絕者，診當言音嘶嗄敗，易舊聲爾，何者？肝氣傷也。肝氣傷則金本缺，金本缺則肺氣不全，肺主音聲，故言音嘶嗄。|
|③敷，布也，言木氣散佈，外榮于所部者，其病當發于肺葉之中也。何者？以木氣發散故也。《平人氣象論》曰：『藏真散于肝。』肝又合木也。|
|④噦，謂聲濁惡也。肺藏惡血，故如是。|
|⑤府，謂胸也，以肺處胸中故也。壞，謂損壞其府而取病也。抱樸子云：『仲景開胸以納赤餅。』由此則胸可啟之而取病矣。三者謂脈弦絕，肺葉發聲濁噦。|
|⑥病內潰于肺中，故毒藥無治外。不在于經絡，故短鍼無取。是以絕皮傷肉乃可攻之，以惡血久與肺氣交爭，故當血見而色黑也。《新校正》云：『詳岐伯之對與黃帝所問不相當。別按《太素》云：「夫塩之味鹹者，其氣令器津泄。弦絕者其音嘶敗。木陳者其葉落。病深者其聲噦。人有此三者是謂壞府。毒藥無治，短鍼無取，此皆絕皮傷肉。」血氣爭黑三字與此經不同而注意大異。楊上善注云：「言欲知病微者，須知其候，塩之在于器中，津液洩于外，見津而知塩之有鹹也。聲嘶知琴瑟之絃將絕，葉落者知陳木之已盡，舉此三物衰壞之微，以比聲噦識病深之候，人有聲噦同三譬者，是為府壞之候，中府壞者病之深也，其病既深，故鍼藥不能取，以其皮肉血氣各不相得故也。」再詳上善作此等注義方與黃帝上下問荅義相貫穿，王氏解塩鹹器津義雖淵微，至于注絃絕音嘶，木敷葉發，殊不與帝問相協，考之不若楊義之得多也。』|
|帝曰：『余念其痛，心為之亂，惑反甚，其病不可更代，百姓聞之，以為殘賊，為之奈何①？』|
|岐伯曰：『夫人生于地，懸命于天，天地合氣，命之曰人②。人能應四時者，天地為之父母③。知萬物者，謂之天子④。天有陰陽，人有十二節⑤。天有寒暑，人有虛實⑥。能經天地陰陽之化者，不失四時；知十二節之理者，聖智不能欺也⑦。能存八動之變，五勝更立；能達虛實之數者，獨出獨入。呿吟至微，秋毫在目⑧。』|
|①殘，謂殘害。賊，謂損劫。言恐涉于不仁，致慊于黎庶也。|
|②形假物成，故生于地；命惟天賦，故懸于天。德氣同歸，故謂之人也。《靈樞經》曰：『天之在我者德，地之在我者氣，德流氣薄而生者也。然德者道之用，氣者生之母也。』|
|③人能應四時和氣而養生者，天地恒畜養之，故為父母。《四氣調神大論》曰：『夫四時陰陽者，萬物之根本也。所以聖人春夏養陽，秋冬養陰，以從其根，故與萬物沈浮于生長之門也。』|
|④知萬物之根本者，天地常育養之，故謂曰天之子。|
|⑤節，謂節氣，外所以應十二月，內所以主十二經脈也。|
|⑥寒暑有盛衰之紀，虛實表多少之殊，故人以虛實應天寒暑也。|
|⑦經，常也，言能常應順天地陰陽之道而脩養者，則合四時生長之宜，能知十二節氣之所遷至者，雖聖智亦不欺侮而奉行之也。|
|⑧存，謂心存。達，謂明達。呿，謂欠呿。吟，謂吟嘆。秋毫在目，言細必察也。八動，謂八節之風變動。五勝，謂五行之氣相勝。立，謂當其王時。變，謂氣至而變易，知是三者，則應効明著，速猶影響，皆神之獨出獨入，亦非鬼靈能召遣也。《新校正》云：『按楊上善云：「呿謂露齒出氣。」』|
|帝曰：『人生有形，不離陰陽，天地合氣，別為九野，分為四時，月有小大，日有短長，萬物并至，不可勝量，虛實呿吟，敢問其方①！』|
|岐伯曰：『木得金而伐，火得水而滅，土得木而達，金得火而缺，水得土而絕，萬物盡然，不可勝竭②。故鍼有懸布天下者五，黔首共餘食，莫知之也③。|
|①請說用鍼之意。|
|②達，通也。言物類雖不可竭盡，而數要之，皆如五行之氣而有勝負之性分爾。|
|③言鍼之道有若高懸示人，彰布于天下者五矣，而百姓共知餘食，鹹棄蔑之，不務于本而崇乎末，莫知真要深在其中，所謂五者，次如下句。《新校正》云：『按《全元起本》「餘食」作「飽食」，注云：「人愚不解陰陽，不知鍼之妙，飽食終日，莫能知其妙益。」又《太素》作「飲食」。楊上善注云：「黔首共服用此道，然不能得其意。」』|
|一曰治神①。二曰知養身②。三曰知毒藥為真③。四曰制砭石小大④。五曰知府藏血氣之診⑤。五法俱立，各有所先⑥。今末世之剌也，虛者實之，滿者泄之，此皆眾工所共知也。若夫法天則地，隨應而動，和之者若響，隨之者若影，道無鬼神，獨來獨往⑦。』|
|①專精其心，不妄動亂也。所以云：『手如握虎，神無營于眾物。』蓋欲調治精神專其心也。《新校正》云：『按楊上善云：「存生之道，知此五者以為攝養，可得長生也。魂、神、意、魄、志以為神主，故皆名神，欲為鍼者，先湏治神，故人無悲哀動中，則魂不傷，肝得無病，秋無難也。無怵惕思慮則神不傷，心得無病，冬無難也。無愁憂不解則意不傷，脾得無病，春無難也。無喜樂不極則魄不傷，肺得無病，夏無難也。無盛怒者則志不傷，腎得無病，季夏無難也。是以五過不起于心，則神清性明，五神各安其藏，則壽延遐筭也。」』|
|②知養已身之法，亦如養人之道矣。《陰陽應象大論》曰：『用鍼者以我知彼，用之不殆。』此之謂也。《新校正》云：『按《太素》「身」作「形」。楊上善云：「飲食男女，節之以限，風寒暑濕，攝之以時，有異單豹外凋之害，即內養形也。實慈恕以愛人，和塵勞而不跡，有殊張毅高門之傷，即外養形也。內外之養周備，則不求生而久生，無期壽而長壽，此則鍼布養形之極也。」玄元皇帝曰：「太上養神，其次養形。」詳王氏之注專治神養身于用鍼之際，其說甚狹，不若上善之說為優，若必以此五者解為用鍼之際，則下文知毒藥為真，王氏亦不專用鍼為解也。|
|③毒藥攻邪，順宜而用，正真之道，其在茲乎。|
|④古者以砭石為鍼，故不舉九鍼，但言砭石爾。當制其大小者，隨病所宜而用之。《新校正》云：『按全元起云：「砭石者是古外治之法，有三名，一鍼石，二砭石，三鑱石，其實一也。古來未能鑄鐵，故用石為鍼故，名之鍼石，言工必砥礪鋒利，制其小大之形與病相當。黃帝造九鍼以代鑱石，上古之治者，各隨方所宜，東方之人多癰腫聚結，故砭石生于東方。」』|
|⑤諸陽為府，諸陰為藏。故《血氣形志篇》曰：『太陽多血少氣，少陽少血多氣，陽明多氣多血，少陰少血多氣，厥陰多血少氣，太陰多氣少血，是以剌陽明出血氣，剌太陽出血惡氣，刺少陽出氣惡血，剌太陰出氣惡血，刺少陰出氣惡血，剌厥陰出血惡氣也。精知多少則補瀉萬全。』|
|⑥事宜則應者先用。|
|⑦隨應而動，言其効也。若影若響，言其近也。夫如影之隨形，響之應聲，豈復有鬼神之召遣耶？蓋由隨應而動之自得爾。|
|帝曰：『願聞其道！』|
|岐伯曰：『凡剌之真，必先治神①。五藏已定，九候已備，後乃存鍼②。眾脈不見，眾凶弗聞，外內相得，無以形先③。可玩往來，乃施于人④。|
|①專其精神，寂無動亂，剌之真要，其在斯焉。|
|②先定五藏之脈，備循九候之診，而有太過不及者，然後乃存意于用鍼之法。|
|③眾脈，謂七診之脈。眾凶，謂五藏相乘。外內相得，言形氣相得也。無以形先，言不以己形之衰盛寒溫，料病人之形氣使同于己也。|
|④玩，謂玩弄，言精熟也。《標本病傳論》曰：『謹熟陰陽，無與眾謀。』此其類也。《新校正》云：『按此文出《陰陽別論》，此云《標本病傳論》者，誤也。』|
|人有虛實，五虛勿近，五實勿遠，至其當發，間不容**瞚**①。手動若務，鍼耀而勻②。靜意視義，觀適之變，是謂冥冥，莫知其形③。見其烏烏，見其稷稷，從見其飛，不知其誰④。伏如橫弩，起如發機⑤。』**→【瞚﹝目****寅****﹞：音ㄕㄨㄣˋ。古同「瞬」,轉目，眨眼也。】**|
|①人之虛實，非其遠近而有之，蓋由血氣一時之盈縮爾。然其未發則如雲，垂而視之可久，至其發也則如電，滅而指所不及，遲速之殊有如此矣。《新校正》云：『按《甲乙經》「**瞚**」作「暄」。《全元起本》及《太素》作「眴」。』|
|②手動用鍼，心如專務于一事也。《鍼經》曰：『一其形，聽其動，靜而知邪正。』此之謂也。鍼耀而勻，謂鍼形光淨而上下勻平。|
|③冥冥，言血氣變化之不可見也，故靜意視息以義斟酌，觀所調適經脈之變易爾。雖且鍼下用意精，微而測量之，猶不知變易形容，誰為其象也。《新校正》云：『按《八正神明論》云：觀其冥冥者，言形氣榮衛之不形于外，而工獨知之。以日之寒溫，月之虛盛，四時氣之浮沈，參伍相合而調之，工常先見之。然而不形于外，故曰觀于冥冥焉。』|
|④烏烏，嘆其氣至。稷稷，嗟其已應。言所鍼得失如從空中見飛鳥之往來，豈復知其所使之元主耶！是但見經脈盈虛而為信，亦不知其誰之所召遣爾。|
|⑤血氣之未應，鍼則伏如橫弩之安靜，其應鍼也，則起如機發之迅疾。|
|帝曰：『何如而虛？何如而實①？』|
|岐伯曰：『剌虛者，須其實；剌實者，須其虛②。經氣已至，慎守勿失③。深淺在志，遠近若一，如臨深淵，手如握虎，神無營于眾物④。』|
|①言血氣既伏如橫弩，起如發機，然其虛實豈留呼而可為準定耶？虛實之形何如而約之？|
|②言要以氣至有効而為約，不必守息數而為定法也。|
|③無變法而失經氣也。|
|④言精心專一也。所《鍼經》脈雖深淺不同，然其補瀉皆如一俞之專意，故手如握虎神不外營焉。《新校正》云：『按《鍼解論》云：「剌實湏其虛者，留鍼，陰氣隆至乃去鍼也。剌虛湏其實者，陽氣隆至，鍼下熱乃去鍼也。」經氣已至，慎守勿失者，勿變更也。深淺在志者，知病之內外也。遠近如一者，深淺其候等也。如臨深淵者，不敢墯也。手如握虎者，欲其壯也。神無營于眾物者，靜志觀病人，無左右視也。|


永康堂整體保健【Y.C.T】


