# 《著至教論篇》　第七十五




重廣補注《黃帝內經·素問》卷　第二十三


啟玄子次注，林億、孫奇、高保衡等奉敕校正，孫兆重改誤。


《著至教論》《示從容論》《疏五過論》《徵四失論》


《著至教論篇》　第七十五①


　　①《新校正》云：『按《全元起本》在四時病類論篇末。』


黃帝坐明堂召雷公而問之曰：子知醫之道乎①！


雷公對曰：『誦而頗能解，解而未能別，別而未能明，明而未能彰②。足以治羣僚，不足至侯王③。願得受樹天之度，四時陰陽合之，別星辰與日月光，以彰經術，後世益明④。上通神農，著至教疑于二皇⑤。』


　　①明堂，布政之宮也，八窻


　　②言所知解但得法守數而已，猶未能深盡精微之妙用也。
　　《新校正》云：『按楊上善云：「習道有五，一誦二解三別四明五彰。」』


　　③公不敢自高其道，然則布衣與血食主療亦殊矣。


　　④樹天之度，言高遠不極。四時陰陽合之，言順氣序也。別星辰與日月光，言別學者二明大小異也。
　　《新校正》云：『按《太素》「別」作「列」字。』


　　⑤公欲其經法明著，通于神農，使後世見之，疑是二皇并行之教。
　　《新校正》云：『按《全元起本》及《太素》「疑」作「擬」。』


帝曰：『善。無失之此，皆陰陽表裏，上下雌雄相輸應也，而道，上知天文，下知地理，中知人事，可以長久，以教眾庶，亦不疑殆，醫道論篇，可傳後世，可以為寶①。』


雷公曰：『請受道，諷誦用解②。』


帝曰：『子不聞陰陽傳乎！』


曰：『不知。』


曰：『夫三陽，天為業③。上下無常，合而病至，偏害陰陽④。』


　　①以明著故。


　　②誦，亦諭也。諷諭者，所以比切近而令解也。


　　③天為業，言三陽之氣在人身形所行居上也。陰陽傳，上古書名也。
　　《新校正》云：『按《太素》「天」作「太」。』


　　④上下無常，言氣乖通不定在上下也。合而病至，謂手足三陽氣相合而為病至也。陽并至則精氣微，故偏損害陰陽之用也。


雷公曰：『三陽莫當，請聞其解①。』


帝曰：『三陽獨至者，是三陽并至，并至如風雨，上為巔疾，下為漏病②。外無期，內無正，不中經紀，診無上下，以書別③。』


　　①莫當，言氣并至而不可當。


　　②并至，謂手三陽足三陽氣併合而至也。足太陽脈起于目內眥，上額交巔上，其支別者，從巔至耳上角，其直行者，從巔入絡腦，還出別下項，從肩髆內夾脊，抵腰中，入循膂，絡腎屬膀胱。手太陽脈起于手，循臂上行交肩上，入缺盆絡心，循咽下鬲，抵胃屬小腸，故上為巔疾，下為漏病也，漏血膿出。所謂并至如風雨者，言無常準也。
　　《新校正》云：『按楊上善云：「漏病謂膀胱漏洩，大小便數不禁守也。」』


　　③言三陽并至，上下無常，外無色氣可期，內無正經常爾。所至之時，皆不中經脈綱紀；所病之證，又復上下無常，以書記銓量，乃應分別爾。


雷公曰：『臣治疏愈，說意而已①。』


帝曰：『三陽者，至陽也②。積并則為驚，病起疾風，至如礔礰，九竅皆塞，陽氣滂溢，乾嗌喉塞③。并于陰則上下無常，薄為腸澼④。此謂三陽，直心坐不得起臥者，便身全，三陽之病⑤。且以知天下何，以別陰陽應四時，合之五行⑥。』


　　①雷公言臣之所治，稀得痊癒，請言深意而已，疑心已止也，謂得說則疑心乃止。


　　②六陽併合，故曰至盛之陽也。


　　③積，謂重也。言六陽重并，洪盛莫當，陽憤鬱惟盛，是為滂溢無涯，故乾竅塞也。


　　④陰，謂藏也。然陽薄于藏為病，亦上下無常定之診，若在下為病便數赤白。


　　⑤足太陽脈循肩下至腰，故坐不得起，臥便身全也。所以然者，起則陽盛鼓，故常欲得臥，臥則經氣均，故身安全。
　　《新校正》云：『按《甲乙經》「便身全」作「身重也」。』


　　⑥言知未備也。


雷公曰①：『陽言不別，陰言不理，請起受解，以為至道②。』


帝曰：『子若受傳，不知合至道，以惑師教，語子至道之要③。病傷五藏，筋骨以消，子言不明不別，是世主學盡矣④。腎且絕，惋惋日暮，從容不出，人事不殷⑤。』


　　①《新校正》云：『按自此至篇末，《全元起本》別為一篇，名方盛衰也。』


　　②帝未許為深知，故重請也。


　　③不知其要，流散無窮，後世相習，去聖久遠，而學者各自是其法，則惑亂于師氏之教旨矣。


　　④言病之深重，尚不明別，然輕微者亦何開愈，今得徧知耶！然由是不知明世主學教之道，從斯盡矣。


　　⑤舉藏之易知者也。然腎脈且絕，則心神內爍，筋骨脈肉日晚酸空也。暮，晚也。若以此之類，諸藏氣俱少不出者，當人事萎弱，不復殷多，所以爾者，是則腎不足，非傷損故也。
　　《新校正》云：『按《太素》作「腎且絕死，死日暮也。」』
經筋醫理探源(永康堂‧張老師)
             


