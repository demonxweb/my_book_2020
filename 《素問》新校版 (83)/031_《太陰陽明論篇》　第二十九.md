# 《太陰陽明論篇》　第二十九

|**《太陰陽明論篇》　第二十九①**|
|---|
|①《新校正》云：『按《全元起本》在第四卷。』|
|黃帝問曰：『太陰陽明為表裏，脾胃脈也。生病而異者，何也①？』|
|岐伯對曰：『陰陽異位，更虛更實，更逆更從，或從內，或從外，所從不同，故病異名也②。』|
|①脾胃藏府皆合于土，病生而異，故問不同。|
|②脾藏為陰，胃府為陽，陽脈下行，陰脈上行，陽脈從外，陰脈從內，故言所從不同病異名也。《新校正》云：『按楊上善云：「春夏陽明為實，太陰為虛；秋冬太陰為實，陽明為虛，即更實更虛也。春夏太陰為逆，陽明為從；秋冬陽明為逆，太陰為從，即更逆更從也。」』|
|帝曰：『願聞其異狀也。』|
|岐伯曰：『陽者，天氣也，主外；陰者地氣也，主內①。故陽道實，陰道虛②。故犯賊風虛邪者，陽受之；食飲不節，起居不時者，陰受之③。陽受之則入六府，陰受之則入五藏。入六府則身熱，不時臥，上為喘呼；入五藏則**䐜**滿閉塞，下為飧泄，久為腸澼④。故喉主天氣，咽主地氣，故陽受風氣，陰受濕氣⑤。故陰氣從足上行至頭，而下行循臂至指端；陽氣從手上行至頭，而下行至足⑥。故曰：「陽病者，上行極而下；陰病者，下行極而上⑦。」故傷于風者，上先受之；傷于濕者，下先受之⑧。』**→【䐜﹝月真﹞：音ㄔㄣ。】**|
|①是所謂陰陽異位也。|
|②是所謂更實更虛也。|
|③是所謂或從內或從外也。|
|④是所謂所從不同，病異名也。|
|⑤同氣相求爾。|
|⑥是所謂更逆更從也。《靈樞經》曰：『手之三陰從藏走手，手之三陽從手走頭；足之三陽從頭走足，足之三陰從足走腹。』所行而異，故更逆更從也。|
|⑦此言其大凡爾。然足少陰脈下行，則不同諸陰之氣也。|
|⑧陽氣炎上，故受風；陰氣潤下，故受濕，蓋同氣相合爾。|
|帝曰：『脾病而四支不用，何也？』|
|岐伯曰：『四支皆稟氣于胃，而不得至經①。必因于脾，乃得稟也②。今脾病不能為胃行其津液，四支不得稟水榖氣，氣日以衰，脈道不利，筋骨肌肉皆無氣以生，故不用焉。』|
|帝曰：『脾不主時，何也③？』|
|岐伯曰：『脾者，土也，治中央常以四時，長四藏各十八日寄治，不得獨主于時也。脾藏者，常著胃土之精也。土者，生萬物而法天地，故上下至頭足，不得主時也④。』|
|帝曰：『脾與胃以膜相連耳⑤，而能為之行其津液，何也？』|
|岐伯曰：『足太陰者，三陰也，其脈貫胃屬脾絡嗌，故太陰為之行氣于三陰。陽明者，表也⑥，五藏六府之海也，亦為之行氣于三陽，藏府各因其經而受氣于陽明，故為胃行其津液，四支不得稟水榖氣，日以益衰，陰道不利，筋骨肌肉無氣以生，故不用焉⑦。』|
|①《新校正》云：『按《太素》「至經」作「徑至」。楊上善云：「胃以水穀資四支，不能徑至四支，要因于脾得水榖津腋營衞于四支。」』|
|②脾氣布化水穀精液，四支乃得以稟受也。|
|③肝主春，心主夏，肺主秋，腎主冬，四藏皆有正應，而脾無正主也。|
|④治，主也。著，謂常約著于胃也。土氣于四時之中，各于季終寄王十八日，則五行之氣各王七十二日，以終一歲之日矣。外主四季則在人內應于手足也。|
|⑤《新校正》云：『按《太素》作「以募相逆」。楊上善云：「脾陰胃陽，脾內胃外，其位各異，故相逆也。」』|
|⑥胃是脾之表也。|
|⑦又復明脾主四支之義也。|


永康堂整體保健【Y.C.T】


