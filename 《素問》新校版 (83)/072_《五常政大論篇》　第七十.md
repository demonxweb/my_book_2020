# 《五常政大論篇》　第七十

|**《五常政大論篇》　第七十****①**|
|①《新校正》云：『詳此篇統論五運有平氣不及太過之事，次言地理有四方高下陰陽之異，又言歲有不病而藏氣不應為天氣制之，而氣有所從之說，仍言六氣五類相制勝，而歲有胎孕不育之理，而後明在泉六化五味有薄厚之異，而以治法終之，此篇之大槩如此，而專名《五常政大論》者，舉其所先者言也。』|
|黃帝問曰：『太虛寥廓，五運廻薄，衰盛不同，損益相從，願聞平氣何如而名？何如而紀也？』|
|岐伯對曰：『昭乎哉問也！木曰敷和①，火曰升明②，土曰備化③，金曰審平④，水曰靜順⑤。』|
|①敷布和氣，物以生榮。|
|②火氣高明。|
|③廣被化氣，捐于群品。|
|④金氣清審平而定。|
|⑤水體清靜，順于物也。|
|帝曰：『其不及奈何？』|
|岐伯曰：『木曰委和①，火曰伏明②。土曰卑監③。金曰從革④，水曰涸流⑤。』|
|①陽和之氣，委屈而少用也。|
|②明曜之氣，屈伏不申。|
|③土雖卑少，猶監萬物之生化也。|
|④從順革易，堅成萬物。|
|⑤水少故流注乾涸。|
|帝曰：『太過何謂？』|
|岐伯曰：『木曰發生①。火曰赫曦②。土曰敦阜③。金曰堅成④。水曰流衍⑤。』|
|①宣發生氣，萬物以榮。|
|②盛明也。|
|③敦，厚也。阜，高也。土餘故高而厚。|
|④氣爽風勁，堅成庶物。|
|⑤衍，泮衍也，溢也。|
|帝曰：『三氣之紀，願聞其候？』|
|岐伯曰：『悉乎哉問也①！敷和之紀，木德周行，陽舒陰布，五化宣平②。其氣端③。其性隨④。其用曲直⑤。其化生榮⑥。其類草木⑦。其政發散⑧。其候溫和⑨。其令風⑩。|
|①《新校正》云：『按此論與《五運行大論》及《陰陽應象大論》、《金匱真言論》相通。』|
|②自當其位不與物爭，故五氣之化，各布政令于四方，無相干犯。《新校正》云：『按王注太過不及「各紀年辰，此平木運。」注不紀年辰者「平氣之歲，不可以定紀也。」或者欲補注云：「謂丁已、丁亥、壬寅、壬申歲者是未達也。」』|
|③端，直也，麗也。|
|④順于物化。|
|⑤曲直材幹，皆應用也。|
|⑥木化宣行，則物生榮而美。|
|⑦木體堅高，草形卑下，然各有堅脆剛柔蔓結條屈者。|
|⑧春氣發散，物稟以生，木之化也。|
|⑨和春之氣也。|
|⑩木之令行，以和風。|
|其藏肝①。肝其畏清②。其主目③。其榖麻④。其果李⑤。其實核⑥。其應春⑦。其蟲毛⑧。其畜犬⑨。|
|①五藏之氣與肝同。|
|②清，金令也，木性暄故畏清。《五運行大論》曰：『木其性暄。』又曰：『燥勝風。』|
|③陽升，明見目與同也。|
|④色蒼也。《新校正》云：『按《金匱真言論》云：「其榖麥。」與此不同。』|
|⑤味酸也。|
|⑥中有堅核者。|
|⑦四時之中春化同。|
|⑧木化宣行，則毛蟲生。|
|⑨如草木之生，無所避也。《新校正》云：『按《金匱真言論》云：「其畜雞。」』|
|其色蒼①。其養筋②。其病裏急支滿③。其味酸④。其音角⑤。其物中堅⑥。其數八⑦。|
|①木化宣行，則物浮蒼翠。|
|②酸入筋。|
|③木氣所生。《新校正》云：『按《金匱真言論》云：「是以知病之在筋也。」』|
|④木化敷和，則物酸味厚。|
|⑤調而直也。|
|⑥象土中之有木也。|
|⑦成數也。|
|升明之紀，正陽而治，德施周普，五化均衡①。其氣高②。其性速③。其用燔灼④。其化蕃茂⑤。其類火⑥。其政明曜⑦。其候炎暑⑧。其令熱⑨。|
|①均，等也，衡平也。|
|②火炎上。|
|③火性躁疾。|
|④灼，燒也。燔之與灼皆火之用。|
|④長氣盛，故物火。|
|⑤五行之氣與火類同。|
|⑥德合高明，火之政也。|
|⑦氣之至也，以是候之。|
|⑧熱至乃令行。|
|其藏心①。心其畏寒②。其主舌③。其榖麥④。其果杏⑤。其實絡⑥。其應夏⑦。其蟲羽⑧。其畜馬⑨。|
|①心氣應之。|
|②寒水令也，心性暑熱，故畏寒。《五運行大論》曰：『心其性暑。』，又曰：『寒勝熱。』|
|③火以燭幽，舌申明也。|
|④色赤也。《新校正》云：『按《金匱真言論》云：「其榖黍。」又《藏氣法時論》云：『麥也。』|
|⑤味苦也。|
|⑥中有支絡者。|
|⑦四時之氣夏氣同。|
|⑧羽，火象也。火化宣行則羽蟲生。|
|⑨健決躁速，火類同。《新校正》云：『按《金匱真言論》云：「其畜羊。」』|
|其色赤①。其養血，其病瞤瘛②。其味苦③。其音徵④。其物脈⑤。其數七⑥。|
|①色同又明。|
|②火之性動也。《新校正》云：『按《金匱真言論》云：「是以知病之在脈也。」』|
|③外明氣化，則物苦味純。|
|④和而美。|
|⑤中多支脈，火之化也。|
|⑥成數也。|
|備化之紀，氣協天休，德流四政，五化齊脩①。其氣平②。其性順③。其用高下④。其化豐滿⑤。其類土⑥。其政安靜⑦。其候溽蒸⑧。其令濕⑨。|
|①土之德靜，分助四方，贊成金木水火之政。土之氣厚，應天休和之氣，以生長收藏，終而復始，故五化齊脩。|
|②土之生也，平而正。|
|③應順群品，悉化成也。|
|④田土高下，皆應用也。|
|⑤豐滿萬物，非土化不可也。|
|⑥五行之化，土類同。|
|⑦土體厚，土德靜，故政化亦然。|
|⑧溽，濕也。蒸，熱也。|
|⑨濕化不絕竭，則土令延長。|
|其藏脾①。脾其畏風②。其主口③。其榖稷④。其果棗⑤。其實肉⑥。其應長夏⑦。其蟲倮⑧。其畜牛⑨。|
|①脾氣同。|
|②風，木令也，脾性雖四氣兼併，然其所主猶畏木也。《五運行大論》云：『脾其性靜。』兼又曰：『風勝濕。』|
|③上體包容，口主受納。|
|④色黃也。《新校正》云：『按《金匱真言論》作「稷」，《藏氣法時論》作「粳」。』|
|⑤味甘也。|
|⑥中有肌肉者。|
|⑦長夏，謂長養之夏。《新校正》云：『按王注《藏氣法時論》云：「夏為土母，土長于中，以長而治。」故云長夏。又注《六節藏象論》云：「所謂長夏者，六月也，土生于火，長在夏中。」既長而王，故云長夏。』|
|⑧無毛羽鱗甲，土形同。|
|⑨成彼稼穡土之用也。牛之應用，其緩而和。|
|其色黃①。其養肉②。其病否③。其味甘④。其音宮⑤。其物膚⑥。其數五⑦。|
|①土同也。|
|②所養者厚而靜。|
|③土性擁礙。《新校正》云：『按《金匱真言論》云：「病在舌本。」是以知病之在肉也。』|
|④備化氣豐，則物味甘厚。|
|⑤大而重。|
|⑥物稟備化之氣，則多肌肉。|
|⑦生數也，正土不虛加，故也。|
|審平之紀，收而不爭，殺而無犯，五化宣明①。其氣潔②。其性剛③。其用散落④。其化堅斂⑤。其類金⑥。其政勁肅⑦。其候清切⑧。其令燥⑨。|
|①犯，謂刑犯于物也。收而不爭，殺而無犯，匪審平之，德何以能為是哉！|
|②金氣以潔白瑩明為事。|
|③性剛故摧缺于物。|
|④金用則萬物散落。|
|⑤收斂堅強，金之化也。|
|⑥審平之化，金類同。|
|⑦化急速而整肅也。勁，銳也。|
|⑧清，大涼也。切，急也，風聲也。|
|⑨燥，乾也。|
|其藏肺①。肺其畏熱②。其主鼻③。其榖稻④。其果桃⑤。其實殼⑥。其應秋⑦。其蟲介⑧。其畜雞⑨。|
|①肺氣之用，同金化也。|
|②熱，火令也。肺性涼，故畏火熱。《五運行大論》曰：『肺其性涼。』|
|③肺藏氣，鼻通息也。|
|④色白也。《新校正》云：『按《金匱真言論》作「稻」，《藏氣法時論》作「黃黍」。』|
|⑤味辛也。|
|⑥外有堅殼者。|
|⑦四時之化秋氣同。|
|⑧外被堅甲者。|
|⑨性善鬥傷，象金用也。《新校正》云：『按《金匱真言論》云：「其畜馬。」』|
|其色白①。其養皮毛②。其病欬③。其味辛④。其音商⑤。其物外堅⑥。其數九⑦。|
|①色同也。|
|②堅同也。|
|③有聲之病，金之應也。《新校正》云：『按《金匱真言論》云：「病在背。」是以知病之在皮毛也。』|
|④審平化治，則物辛味正。|
|⑤和利而揚。|
|⑥金化宣行，則物體外堅。|
|⑦成數也。|
|靜順之紀，藏而勿害，治而善下，五化鹹整①。其氣明②。其性下③。其用沃衍④。其化凝堅⑤。其類水⑥。其政流演⑦。其候凝肅⑧。其令寒⑨。|
|①治，化也。水之性下，所以德全江海，所以能為百穀主者，以其善下之也。|
|②清淨明昭，水氣所主。|
|③歸流于下。|
|④用非淨事，故沬生而流溢。沃，沬也。衍，溢也。|
|⑤藏氣布化，則水物凝堅。|
|⑥淨順之化，水同類。|
|⑦井泉不竭，河流不息，則流演之義也。|
|⑧凝，寒也。肅，靜也。寒來之氣候。|
|⑨水令宣行，則寒司物化。|
|其藏腎①。腎其畏濕②。其主二陰③。其榖豆④。其果栗⑤。其實濡⑥。其應冬⑦。其蟲鱗⑧。其畜彘⑨。|
|①腎藏之用，同水化也。|
|②濕，土氣也，腎性凜，故畏土濕，《五運行大論》曰：『腎其性凜。』|
|③流注應同。《新校正》云：『按《金匱真言論》曰：「北方黑色入通于腎，開竅于二陰。」』|
|④色黑也。《新校正》云：『按《金匱真言論》及《藏氣法時論》同。』|
|⑤味鹹也。|
|⑥中有津液也。|
|⑦四時之化冬氣同。|
|⑧鱗水化生。|
|⑨善，下也。彘，豕也。|
|其色黑①。其養骨髓②。其病厥③。其味鹹④。其音羽⑤。其物濡⑥。其數六⑦。故生而勿殺，長而勿罰，化而勿制，收而勿害，藏而勿抑，是謂平氣⑧。|
|①色同也。|
|②氣入也。|
|③厥，氣逆也。凌，上也，倒行不順也。《新校正》云：『按《金匱真言論》云：「病在谿。」是以知病之在骨也。』|
|④味同也。|
|⑤深而和也。|
|⑥水化豐洽，庶物濡潤。|
|⑦成數也。|
|⑧生氣主歲，收氣不能縱其殺；長氣主歲，藏氣不能縱其罰；化氣主歲，生氣不能縱其制；收氣主歲，長氣不能縱其害；藏氣主歲，化氣不能縱其抑。夫如是者，皆天氣平，地氣正，五化之氣，不以勝剋為用，故謂曰：『平和氣也。』|
|委和之紀，是謂勝生①。生氣不政，化氣廼揚②。長氣自平，收令廼早③。涼雨時降，風雲并興④。草木晚榮，蒼乾凋落⑤。物秀而實，膚肉內充⑥。其氣斂⑦。其用聚⑧。其動緛戾拘緩⑨。其發驚駭⑩。|
|①丁卯、丁丑、丁亥、丁酉、丁未、丁巳之歲。|
|②木少，故生氣不政。土寬，故化氣廼揚。|
|③火無忤犯，故長氣自平，木氣既少，故收令廼早。|
|④涼，金化也。雨，濕氣也。風，木化也。雲，濕氣也。|
|⑤金氣有餘，木不能勝故也。《新校正》云：『詳委和之紀，木不及而金氣乘之，故蒼乾凋落，非金氣有餘，木不能勝也，蓋木不足而金勝之也。』|
|⑥歲生雖晚，成者滿實，土化氣速，故如是也。|
|⑦收斂兼金氣故。|
|⑧不布散也。|
|⑨緛，縮短也。戾，了戾也。拘，拘急也。緩，不收也。|
|⑩大屈卒伸，驚駭象也。|
|其藏肝①。其果棗李②。其實核殼③。其榖稷稻④。其味酸辛⑤。其色白蒼⑥。其畜犬雞⑦。其蟲毛介⑧。其主霧露淒滄⑨。其聲角商⑩。|
|①內應肝。|
|②棗，土；李，木實也。《新校正》云：『詳李，木實也。按火土金水不及之果「李」，當作「桃」，王注亦非。』|
|③核，木；殼，金主。|
|④金土榖也。|
|⑤味酸之物孰兼辛也。|
|⑥蒼色之物孰兼白也。|
|⑦木從金畜。|
|⑧毛從介。|
|⑨金之化也。|
|⑩角從商。|
|其病搖動注恐①。從金化也②。少角與判商同③。上角與正角同④。上商與正商同⑤。其病支廢、癰腫、瘡瘍⑥。其甘蟲⑦。邪傷肝也⑧。上宮與正宮同⑨。|
|①木受邪也。|
|②木不自攻，故化從金。|
|③少角，木不及，故半與商金化同。判，半也。《新校正》云：『按火土金水之文，「判」作「少」，則此當云少角與少商同，不云少商者，蓋少角之運共有六年，而丁巳、丁亥上角與正角同，丁卯、丁酉上商與正商同，丁未、丁丑上宮與正宮同，是六年者，各有所同，與火土金水之少運不同，故不云同少商，只大約而言半從商化也。』|
|④上見厥陰，與敷和歲化同，謂丁亥、丁巳歲上之所見者也。|
|⑤上見陽明，則與平金歲化同，丁卯、丁酉歲上見陽明。|
|⑥金刑木也。|
|⑦子在母中。|
|⑧雖化悉與金同，然其所傷則歸于肝木也。|
|⑨土蓋其木，與未出等也；木未出土，與無木同土，自用事，故與正土運歲化同也，上見太陰，是謂上宮。丁丑、丁未歲，上見太陰，司天化之也。|
|蕭飋肅殺，則炎赫沸騰①。眚于三②。所謂復也③。其主飛蠹蛆雉④。廼為雷霆⑤。|
|①蕭飋肅殺，金無德也。炎赫沸騰，火之復也。|
|②火為木復，故其眚在東。三，東方也，此言金之物勝也。《新校正》云：『按《六元正紀大論》云：「災三宮也。」』|
|③復，報復也。|
|④飛，羽蟲也。蠹，內生蟲也。蛆蠅之生者，此則物內自化爾。雉，鳥耗也。|
|⑤雷，謂大聲，生于太虛雲暝之中也。霆，謂迅雷，卒如火之爆者，即霹靂也。|
|伏明之紀，是謂勝長①。長氣不宣，藏氣反布②。收氣自政，化令廼衡③。寒清數舉，暑令廼薄④。承化物生，生而不長⑤。成實而稚，遇化已老⑥。陽氣屈伏，蟄蟲早藏⑦。其氣鬱⑧。其用暴⑨。其動彰伏變易⑩。其發痛⑪。|
|①藏氣勝長也，謂癸酉、癸未、癸巳、癸卯、癸丑、癸亥之歲也。|
|②火之長氣不能施化，故水之藏氣反布于時。|
|③金土之義與歲氣素無干犯，故金自行其政，土自平其氣也。|
|④火氣不用故。|
|⑤火令不振，故承化生之物皆不長也。|
|⑥物實成孰，苗尚稚短，及遇化氣未長極，而氣已老矣。|
|⑦陽不用而陰勝也，若上臨癸卯、癸酉歲則蟄反不藏。《新校正》云：『詳癸巳、癸亥之歲蟄亦不藏。』|
|⑧鬱燠不舒暢。|
|⑨速也。|
|⑩彰，明也。伏，隱也。變易，謂不常其象見也。|
|⑪痛由心所生。|
|其藏心①。其果栗桃②。其實絡濡③。其榖豆稻④。其味苦鹹⑤。其色玄丹⑥。其畜馬彘⑦。其蟲羽鱗⑧。其主冰雪霜寒⑨。|
|①歲運之氣通于心。|
|②栗，水；桃，金果也。|
|③絡，支脈也。濡，有汁也。|
|④豆，水；稻，金榖也。|
|⑤苦兼鹹也。|
|⑥色丹之物熟兼玄也。|
|⑦火從水畜。|
|⑧羽從鱗。|
|⑨水之氣也。|
|其聲徵羽①。其病昏惑悲忘②。從水化也③。少徵與少羽同④。上商與正商同⑤。邪傷心也⑥。|
|①徵從羽。|
|②火之躁動，不拘常律，陰冒陽火，故昏惑不治，心氣不足，故喜悲善忘也。|
|③火弱水強，故伏明之紀，半從水之政化。|
|④火少故半同水化。《新校正》云：『詳少徵運六年內，除癸卯、癸酉同正商，癸已、癸亥同歲會外，癸未、癸丑二年，少徵與少羽同，故不云判羽也。』|
|⑤歲上見陽明，則與平金歲化同也，癸卯及癸酉歲上見陽明。《新校正》云：『詳此不言上宮上角者，蓋宮角于火無大剋罰，故經不備云。』|
|⑥受病者心。|
|凝慘凓冽，則暴雨霖霪①。眚于九②。其主驟注，雷霆震驚③。沉霠淫雨④。|
|①凝慘凓冽，水無德也。暴雨霖霪，土之復也。|
|②九，南方也。《新校正》云：『按《六元正紀大論》云：「災九官。」』|
|③天地氣爭而生，是變氣交之內，害及粢盛及傷鱗類。|
|④沉陰淫雨，濕變所生也。霠音陰。|
|卑監之紀，是謂減化①。化氣不令，生政獨彰②。長氣整，雨廼愆，收氣平③。風寒并興，草木榮美④。秀而不實，成而粃也⑤。其氣散⑥。其用靜定⑦。其動瘍湧，分潰癰腫⑧。其發濡滯⑨。|
|①謂化氣減少。己巳、己卯、己丑、已亥、己酉、己未之歲也。|
|②土少而木專其用。|
|③不相干犯則平整，化氣減故雨愆期。|
|④風，木也。寒，水也。土少故寒氣得行，生氣獨彰，故草木敷榮而端美。|
|⑤榮秀而美，氣生于木，化氣不滿，故物實中空，是以粃惡。|
|⑥氣不安靜，水且乘之，從木之風，故施散也。|
|⑦雖不能專政于時物，然或舉用，則終歸土德而靜定。|
|⑧瘍，瘡也。湧，嘔吐也。分，裂也。潰，爛也。癰腫，膿瘡也。|
|⑨土性也。濡，濕也。|
|其藏脾①。其果李栗②。其實濡核③。榖豆麻④。其味酸甘⑤。其色蒼黃⑥。其畜牛犬⑦。其蟲倮毛⑧。其主飄怒振發⑨。|
|①主藏病。|
|②李，木；栗，水果也。|
|③濡中有汁者，核中堅者。《新校正》云：『詳前後濡實主水，此「濡」字當作「肉」，王注亦非。』|
|④豆，水；麻，木穀也。|
|⑤甘味之物，熟兼酸也。|
|⑥色黃之物，外兼蒼也。|
|⑦土從木畜。|
|⑧倮從毛。|
|⑨木之氣用也。|
|其聲宮角①。其病留滿否塞②。從木化也③。少宮與少角同④。上宮與正宮同⑤。上角與正角同⑥。其病飧泄⑦。邪傷脾也⑧。|
|①宮從角。|
|②土氣擁礙故。|
|③不勝故從木化。|
|④土少故半從木化也。《新校正》云：『詳少宮之運六年內，除己丑、己未與正宮同，己巳、已亥與正角同外。有己卯、己酉二年，少宮與少角同，故不云判角也。』|
|⑤上見太陰，則與平土運，生化同也，己丑、己未其歲見也。|
|⑥上見厥陰，則悉是敷和之紀也，已亥、己巳其歲見也。|
|⑦風之勝也。|
|⑧縱諸氣，金病即自傷脾。《新校正》云：『詳此不言上商者，土與金無相剋罰，故經不紀之也，又注云縱諸氣，金病即自傷脾也，金字疑誤。』|
|振拉飄揚，則蒼乾散落①。其眚四維②。其主敗折虎狼③。清氣廼用，生政廼辱④。|
|①振拉飄揚，木無德也。蒼乾散落，金之復也。|
|②東南、西南、東北、西北，土之位也。《新校正》云：『按《六元正紀大論》云：「災五宮。」』|
|③虎、狼、猴、犲、豹、鹿、馬、獐、麂，諸四足之獸，害于粢盛及生命也。|
|④金氣行則木氣屈。|
|從革之紀，是謂折收①。收氣廼後，生氣廼揚②。長化合德，火政廼宣，庶類以蕃③。其氣揚④。其用躁切⑤。其動鏗禁瞀厥⑥。其發欬喘⑦。|
|①火折金收之氣也，謂乙丑、乙亥、乙酉、乙未、乙巳、乙卯之歲也。|
|②後不及時也，收氣不能以時而行，則生氣自應布揚而用之也。|
|③火土之氣同生化也。宣，行也。|
|④順火也。|
|⑤少雖後用，用則切急，隨火躁也。|
|⑥鏗，欬聲也。禁，謂二陰禁止也。瞀，悶也。厥，謂氣上逆也。|
|⑦欬，金之有聲。喘，肺藏氣也。|
|其藏肺①。其果李杏②。其實殼絡③。其榖麻麥④。其味苦辛⑤。其色白丹⑥。其畜雞羊⑦。其蟲介羽⑧。其主明曜炎爍⑨。|
|①主藏病。|
|②李，木；杏，火果也。|
|③外有殼，內有支絡之實也。|
|④麻，木；麥，火榖也。麥色赤也。|
|⑤苦味勝辛，辛兼苦也。|
|⑥赤加白也。|
|⑦金從火土之兼化。《新校正》云：『詳火畜馬，土畜牛，今言羊，故王注云從火土之兼化為羊也，或者當去注中之土字，甚非。』|
|⑧介從羽。|
|⑨火之勝也。|
|其聲商徵①。其病嚏欬鼽衄②。從火化也③。少商與少徵同④。上商與正商同⑤。上角與正角同⑥。邪傷肺也⑦。|
|①商從徵。|
|②金之病也。|
|③火氣來勝，故屈已以從之。|
|④金少故半同火化也。《新校正》云：『詳少商運六年內，除乙卯、乙酉同正商，乙巳、乙亥同正角外，乙未、乙丑二年為少商同少徵，故不云判徵也。』|
|⑤上見陽明則與平，金運生化同乙卯、乙酉其歲止見也。|
|⑥上見厥陰則與平，木運生化同，乙已、乙亥其歲上見也。《新校正》云：詳金土無相勝剋，故經不言上宮與正宮同也。|
|⑦有邪之勝則歸肺。|
|炎光赫烈，則冰雪霜雹①。眚于七②。其主鱗伏彘鼠③。歲氣早至，廼生大寒④。|
|①炎光赫烈，火無德也。冰雪霜雹，水之復也。水復之，作雹形如半珠。《新校正》云：『詳注云雹形如半珠，「半」字疑誤。』|
|②七，西方也。《新校正》云：『按《六元正紀大論》云：「災七宮。」』|
|③突戾潛伏，歲主縱之，以傷赤實及羽類也。|
|④水之化也。|
|涸流之紀，是謂反陽①。藏令不舉，化氣廼昌②。長氣宣佈，蟄蟲不藏③。土潤，水泉減，草木條茂，榮秀滿盛④。其氣滯⑤。其用滲泄⑥。其動堅止⑦。其發燥槁⑧。|
|①陰氣不及，反為陽氣代之，謂辛未、辛巳、辛卯、辛酉、辛亥、辛丑之歲也。|
|②少水而土盛。|
|③太陽在泉，經文背也，厥陰陽明司天，乃如經謂也。|
|④長化之氣豐而厚也。|
|⑤從土也。|
|⑥不能流也。|
|⑦謂便寫也，水少不濡則乾而堅止，藏氣不能固，則注下而奔速。|
|⑧陰少而陽盛，故爾。|
|其藏腎①。其果棗杏②。其實濡肉③。其榖黍稷④。其味甘鹹⑤。其色**黅**元⑥。其畜彘牛⑦。其蟲鱗倮⑧。其主埃鬱昏翳⑨。|
|①主藏病也。|
|②棗，土；杏，火果也。|
|③濡，水；肉，土化也。|
|④黍，火；稷，土榖也。《新校正》云：『按本論上文麥為火之榖，今言黍者疑麥字誤為黍也，雖《金匱真言論》作黍，然本論作麥當從本篇之文也。』|
|⑤甘入于鹹味。甘，美也。|
|⑥黃加黑也。|
|⑦水從土畜。|
|⑧鱗從倮。|
|⑨土之勝也。|
|其聲羽宮①。其病痿厥堅下②。從土化也③。少羽與少宮同④。上宮與正宮同⑤。其病癃閟⑥。邪傷腎也⑦。|
|①羽從宮。|
|②水土參并，故如是。|
|③不勝于土，故從他化。|
|④水土各半化也。《新校正》云：『詳少羽之運六年內，除辛丑、辛未與正宮同外，辛卯、辛酉、辛巳、辛亥四歲為同少宮，故不言判宮也。』|
|⑤上見太陰則與平土運生化同，辛丑、辛末歲上見之。《新校正》云：『詳此不言上角上商者，蓋水于金木無相剋罰故也。』|
|⑥癃，小便不通。閟，大便乾澀不利也。|
|⑦邪勝則歸腎。|
|埃昏驟雨，則振拉摧拔①。眚于一②。其主毛顯，狐狢變化不藏③。故乘危而行，不速而至，暴虐無德，災反及之，微者復微，甚者復甚，氣之常也④。|
|①埃昏驟雨，土之虐也。振拉摧拔，木之復也。|
|②一，北方也，諸謂方者，國郡州縣境之方也。《新校正》云：『按《六元正紀大論》云：「災一宮。」』|
|③毛顯，謂毛蟲、麋鹿、麞麂、貒兔、虎狼顯見傷于黃實，兼害倮蟲之長也。變化，謂為魅狐狸當之。不藏，謂害粢盛。鼠貒兔狸狢當之，所謂毛顯不藏也。|
|④通言五行氣少而有勝復之，大凡也，乘彼孤危，恃乎強盛，不召而往，專肆威刑，怨禍自招，又誰咎也。假令木弱金氣來乘，暴虐蒼卒是無德也，木被金害，火必讎之，金受火燔則災及也，夫如是者，刑甚則復甚，刑微則復微，氣動之常，固其宜也，五行之理，咸迭然乎。《新校正》云：『按五運不及之詳具《氣交變大論》中。』|
|發生之紀，是謂啟**軙**①。陽和布化，陰氣廼隨②。土疏泄，蒼氣達③。生氣淳化，萬物以榮④。其化生，其氣美⑤。其政散⑥。其令條舒⑦。其動掉眩巔疾⑧。其德鳴靡啟坼⑨。其變振拉摧拔⑩。|
|①物乘木氣以發生，而啟陳其容質也，是謂壬申、壬午、壬辰、壬寅、壬子、壬戌之六歲化也。**軙**：古陳字。|
|②生氣上發故土體疏泄，木之專政故蒼氣上達。達，通也，出也，行也。|
|③少陽先生，發于萬物之表，厥陰次隨，營運于萬象之中也。|
|④歲木有餘，金不來勝，生令布化，故物以舒榮。|
|⑤木化宣行，則物容端美。|
|⑥布散生榮，無所不至。|
|⑦條，直也，理也。舒，啟也。端直舒啟，萬物隨之，發生之化，無非順理者也。|
|⑧掉，搖動也。眩，旋轉也。巔，上首也。疾，病氣也。《新校正》云：『詳王不解其動之義，按後敦阜之紀，其動濡積并蓄，王注云動謂變動，又堅成之紀，其動暴折瘍疰，王注云動以生病，蓋謂氣既變，因動以生病也，則木火土金水之動，義皆同也。又按：王注《脈要精微論》云：「巔疾上巔疾也。」又注《奇病論》云：「巔謂上巔，則頭首也。」此注云：「巔，上首也。疾，病氣也。」氣字為衍。』|
|⑨風氣所生。《新校正》云：『按《六元正紀大論》云：「其化鳴紊啟拆。」』|
|⑩振，謂振怒。拉，謂中折。摧，謂僕落。拔，謂出本。《新校正》云：『按《六元正紀大論》同。』|
|其榖麻稻①。其畜雞犬②。其果李桃③。其色青黃白④。其味酸甘辛⑤。其象春⑥。其經足厥陰少陽⑦。|
|①木化齊金。②齊雞孕也。③李齊桃實也。④青加于黃白，自正也。⑤酸入于甘辛齊化也。⑥如春之氣，布散陽和。⑦厥陰肝脈，少陽膽脈。|
|其藏肝脾①。其蟲毛介②。其物中堅外堅③。其病怒④。太角與上商同⑤。上徵則其氣逆，其病吐利⑥。不務其德，則收氣復，秋氣勁切，甚則肅殺，清氣大至，草木凋零，邪廼傷肝⑦。|
|①肝勝脾。|
|②木餘，故毛齊介育。|
|③中堅有核之物，齊等于皮殼之類也。|
|④木餘故。|
|⑤太過之木氣與金化齊等。《新校正》云：『按太過五運，獨太角言與上商同，餘四運并不言者，疑此文為衍。』|
|⑥上見少陰少陽，則其氣逆行，壬子、壬午歲上見少陰，壬寅、壬申歲上見少陽，木餘遇火，故氣不順。《新校正》云：『按《五運行大論》云：「氣相得而病者，以下臨上，不當位也。」不云上羽者，水臨木為相得故也。|
|⑦恃已太過，凌犯于土，土氣屯極，金為復讎，金行殺令，故邪傷肝木也。|
|赫曦之紀，是謂蕃茂①。陰氣內化，陽氣外榮②。炎暑施化，物得以昌③。其化長，其氣高④。其政動⑤。其令鳴顯⑥。其動炎灼妄擾⑦。其德暄暑鬱蒸⑧。其變炎烈沸騰⑨。|
|①物遇太陽則蕃而茂，是謂戊辰、戊寅、戊子、戊戌、戊申、戊午之歲也。《新校正》云：『按或者云注中太陽當作太徵，詳木土金水之太過，注俱不言角宮商羽等運，而水太過，注云陰氣大行，此火太過是物遇太陽也，安得謂之太徵乎！』|
|②陰陽之氣，得其序也。|
|③長氣多故爾。|
|④長化行則物容大，高氣達則物色明。|
|⑤革易其象不常也。|
|⑥火之用而有聲，火之燔而有焰，象無所隱則其信也。顯，露也。|
|⑦妄，謬也。擾，撓也。|
|⑧熱化所生長于物也。《新校正》云：『按《六元正紀大論》云：「其化暄囂鬱燠。」又作暄曜。』|
|⑨勝復之有極于是也。|
|其榖麥豆①。其畜羊彘②。其果杏栗③。其色赤白玄④。其味苦辛鹹⑤。其象夏⑥。其經手少陰太陽⑦。手厥陰少陽⑧。|
|①火齊水化也。|
|②齊孕育也。《新校正》云：『按本論上文馬為火之畜，今言羊者疑馬字誤為羊，《金匱真言論》及《藏氣法時論》俱作羊，然本論作馬當從本論之文也。』|
|③等實也。|
|④赤色加白黑自正也。|
|⑤辛物兼苦與鹹，化齊成也。|
|⑥如夏氣之熱也。|
|⑦少陰心脈、太陽小腸脈。|
|⑧厥陰心包脈、少陽三焦脈。|
|其藏心肺①。其蟲羽鱗②。其物脈濡③。其病笑、瘧、瘡瘍、血流、狂妄、目赤④。上羽與正徵同，其收齊，其病**痓**⑤。上徵而收氣後也⑥。暴烈其政，藏氣廼復，時見凝慘，甚則雨水霜雹切，寒邪傷心也⑦。|
|①心勝肺。|
|②火餘故鱗羽齊化。|
|③脈，火物；濡，水物，水火齊也。《新校正》云：『詳脈即絡也，文雖殊而義同。』|
|④火盛故。|
|⑤上見太陽，則天氣且制，故太過之火反與平，火運生化同也，戊辰、戊戌歲上見之。若平火運同，則五常之氣無相凌犯，故金收之氣生化同等。|
|⑥上見少陰少陽，則其生化自政，金氣不能與之齊化。戊子、戊午歲上見少陰。戊、寅，戊申歲上見少陽。火盛，故收氣後化。《新校正》云：『按《氣交變大論》云：「歲火太過，上臨少陰少陽，火燔**焫**，水泉涸，物焦槁。」』|
|⑦不務其德，輕侮致之也。　　《新校正》云：『按《氣交變大論》云：「雨冰霜寒」與此互文也。』|
|敦阜之紀，是謂廣化①。厚德清靜，順長以盈②。至陰內實，物化充成③。煙埃朦鬱，見于厚土④。大雨時行，濕氣廼用，燥政廼辟⑤。其化圓，其氣豐⑥。其政靜⑦。其令周備⑧。其動濡積并蓄⑨。其德柔潤重淖⑩。其變震驚，飄驟崩潰⑪。|
|①土餘，故化氣廣被于物也，是謂甲子、甲戌、甲申、甲午、甲辰、甲寅之歲也。|
|②土性順用，無與物爭，故德厚而不躁，順火之長育，使萬物化氣盈滿也。|
|③至陰，土精氣也。夫萬物所以化成者，皆以至陰之靈氣，生化于中也。|
|④厚土，山也。煙埃，土氣也。|
|⑤濕氣用則燥政辟，自然之理爾。|
|⑥化氣豐圓，以其清靜故也。|
|⑦靜而能久，故政常存。|
|⑧氣緩故周備。|
|⑨動謂變動。|
|⑩靜而柔潤，故厚德常存。《新校正》云：『按六元正經大論云：「其化柔潤重澤。」』|
|⑪震驚，雷霆之作也。飄驟，暴風雨至也。大雨暴注，則山崩土潰，隨水流注。|
|其榖稷麻①。其畜牛犬②。其果棗李③。其色**黅**玄蒼④。其味甘鹹酸⑤。其象長夏⑥。其經足太陰陽明⑦。|
|①土木齊化。|
|②齊孕育也。|
|③土齊木化。|
|④黃色加黑蒼自正也。|
|⑤甘入于鹹酸齊化也。|
|⑥六月之氣生化同。|
|⑦太陰脾脈，陽明胃脈。|
|其藏脾腎①。其蟲倮毛②。其物肌核③。其病腹滿、四支不舉④。大風迅至，邪傷脾也⑤。|
|①脾勝腎。|
|②土餘故毛倮齊化。|
|③肌土，核木化也。|
|④土性靜，故病如是。《新校正》云：『詳此不云上羽上徵者，徵羽不能虧盈于土，故無他候也。』|
|⑤木盛怒，故土脾傷。|
|堅成之紀，是謂收引①。天氣潔，地氣明②。陽氣隨陰治化③。燥行其政，物以司成④。收氣繁布，化洽不終⑤。其化成，其氣削⑥。其政肅⑦。其令銳切⑧。其動，暴折、瘍疰⑨。其德，霧露蕭飋⑩。其變，肅殺凋零⑪。|
|①引，斂也。陽氣收陰氣用，故萬物收斂，謂庚午、庚辰、庚寅、庚子、庚戌、庚申之歲也。|
|②秋氣高潔金氣同。|
|③陽順陰而生化。|
|④燥氣有化，萬物專司其成熟，無遺略也。|
|⑤收殺氣早，土之化不得終其用也。《新校正》云：『詳繁字疑誤。』|
|⑥減，削也。|
|⑦肅，清也，靜也。|
|⑧氣用不屈，勁而急。|
|⑨動以病生。|
|⑩燥之化也。蕭飋，風聲也。靜為霧露，用則風生。《新校正》云：『按《六元正紀大論》「德」作「化」。』|
|⑪隕墜于欲。|
|其榖稻黍①。其畜雞馬②。其果桃杏③。其色，白青丹④。其味辛酸苦⑤。其象秋⑥。其經手太陰、陽明⑦。|
|①金火齊化也。《新校正》云：『按本論上文麥為火之穀，當言其榖稻麥。』|
|②齊孕育也。|
|③金火齊實。|
|④白加于青丹自正也。|
|⑤辛入酸苦齊化。|
|⑥氣爽清潔，如秋之化。|
|⑦太陰肺脈，陽明大腸脈。|
|其藏肺肝①。其蟲介羽②。其物殼絡③。其病，喘喝胸憑、仰息④。上徵與正商同，其生齊，其病欬⑤。政暴變則名木不榮，柔脆焦首，長氣斯救，大火流炎，爍且至，蔓將槁，邪傷肺也⑥。|
|①肺勝肝。|
|②金餘故介羽齊育。|
|③殼金、絡火化也。|
|④金氣餘故。|
|⑤上見少陰、少陽，則天氣見抑，故其生化與平金歲同。庚子、庚午歲，上見少陰；庚寅、庚申歲，上見少陽，上火制金，故生氣與之齊化。火乘金肺故病欬。《新校正》云：『詳此不言上羽者，水與金非相勝剋故也。』|
|⑥變，謂太甚也。政太甚則生氣抑，故木不榮草首焦死。政暴不已則火氣發怒，故火流炎爍，至柔條蔓草脆之類皆乾死也。火乘金氣，故肺傷也。|
|流衍之紀，是謂封藏①。寒司物化，天地嚴凝②。藏政以布，長令不揚③。其化凜，其氣堅④。其政謐⑤。其令流注⑥。其動漂泄沃湧⑦。其德，凝慘寒雰⑧。其變，冰雪霜雹⑨。|
|①陰氣大行，則天地封藏之化也。謂丙寅、丙子、丙戌、丙申、丙午、丙辰之歲。|
|②陰之氣也。|
|③藏氣用則長化止，故令不發揚。|
|④寒氣及物則堅定。|
|⑤謐，靜也。|
|⑥水之象也。|
|⑦沃，沬也。湧，溢也。|
|⑧寒之化也。《新校正》云：『按《六元正紀大論》作「其化凝慘慓冽」。』|
|⑨非時而有。|
|其榖豆稷①。其畜彘牛②。其果栗棗③。其色黑丹黅④。其味鹹苦甘⑤。其象冬⑥。其經足少陰、太陽⑦。|
|①水齊土化。|
|②齊孕育也。|
|③水土齊實。|
|④黑加于丹黃自正也。|
|⑤鹹入于苦甘化齊焉。|
|⑥氣序凝肅，似冬之化。|
|⑦少陰腎脈、太陽膀胱脈也。|
|其藏腎心①。其蟲鱗倮②。其物濡滿③。其病脹④。上羽而長，氣不化也⑤。政過則化氣大舉而埃昏，氣交大雨時降，邪傷腎也⑥。故曰：「不恒其德，則所勝來復，政恒其理，則所勝同化。」此之謂也⑦。』|
|①腎勝心。|
|②水餘故鱗倮齊育。|
|③濡水滿，土化也。《新校正》云：『按土不及作肉，土太過作肌，此作滿，互相成也。』|
|④水餘也。|
|⑤上見太陽，則火不能布化以長養也。丙辰、丙戌之歲，上見天符，水運也。《新校正》云：『按《氣交變大論》云：「上臨太陽則雨，冰雪霜不時降，濕氣變物。」不云上徵者，運所勝也。』|
|⑥暴寒數舉，是謂政過。火被水凌，土來仇復，故天地昏翳。土水氣交，大雨斯降，而邪傷腎也。|
|⑦不恒，謂恃已有餘，凌犯不勝。恒，謂守常之化，不肆威刑，如是則剋已之氣歲同治化也。《新校正》云：『詳五運太過之說，具《氣交變大論》中。』|
|帝曰：『天不足西北，左寒而右涼，地不滿東南，右熱而左溫，其故何也①。』|
|岐伯曰：『陰陽之氣，高下之理，太少之異也②。東南方，陽也，陽者，其精降于下，故右熱而左溫③。西北方，陰也，陰者其精奉于上，故左寒而右涼④。是以地有高下，氣有溫涼，高者氣寒，下者氣熱⑤。故適寒涼者，脹之；溫熱者，瘡下之則脹已，汗之則瘡已，此湊理開閉之常，太少之異耳⑥。』|
|①面巽言也。|
|②高下，謂地形。太少，謂陰陽之氣盛衰之異，今中原地形，西北方高，東南方下，西方涼，北方寒，東方溫，南方熱，氣化猶然矣。|
|③陽精下降，故地以溫而知之于下矣。陽氣生于東而盛于南，故東方溫而南方熱，氣之多少明矣。|
|④陰精奉上，故地以寒而知之于上矣。陰氣生于西而盛于北，故西方涼北方寒。君面巽而言，臣面乾而對也。《新校正》云：『詳天地不足陰陽之說，亦具陰陽氣象大論中。』|
|⑤《新校正》云：『按《六元正紀大論》云：「至高之地，冬氣常在，至下之地，春氣常在。」』|
|⑥西北東南，言其大也。夫以氣候驗之中原地形所居者，悉以居高則寒，處下則熱，嘗試觀之高山多雪，平川多雨，高山多寒，平川多熱，則高下寒熱可徵見矣。中華之地，凡有高下之大者，東西南北各三分也，其一者，自漢蜀江南至海也。二者，自漢江北至平遙縣也。三者，自平遙北山北至蕃界北海也，故南分大熱，中分寒熱兼半，北分大寒，南北分外，寒熱尤極，大熱之分，其寒微，大寒之分，其熱微，然其登涉極高山頂，則南面北面寒熱懸殊，榮枯倍異也。又東西高下之別亦三矣，其一者，自汧源縣西至沙州。二者，自開封縣西至汧源縣。三者，自開封縣東至滄海也，故東分大溫，中分溫涼兼半，西分大涼。大溫之分，其寒五分之二；大涼之分，其熱五分之二；溫涼分外，溫涼尤極，變為大暄大寒也。約其大凡如此，然九分之地，寒極于東北，熱極于西南，九分之地，其中有高下不同，地高處則濕，下處則燥，此一方之中小異也，若大而言之，是則高下之有一也。何者？中原地形西高北高東下南下，今百川滿湊東之滄海，則東南西北高下可知。一為地形高下，故寒熱不同。二則陰陽之氣有少有多，故表溫涼之異爾。今以氣候驗之，乃春氣西行，秋氣東行，冬氣南行，夏氣北行。以中分校之，自開封至汧源，氣候正與曆候同。以東行校之，自開封至滄海，每一百里秋氣至晚一日，春氣發早一日。西行校之，自汧源縣西至蕃界磧石，其以南向及西北東南者，每四十里春氣發晚一日，秋氣至早一日，北向及東北西南者，每一十五里春氣發晚一日，秋氣至早一日。南行校之，川形有北向及東北西南者，每五百里，《新校正》云：『按別本作十五里。』陽氣行晚一日，陰氣行早一日。南向及東南西北川，每一十五里熱氣至早一日，寒氣至晚一日，廣平之地則每五十里陽氣發早一日，寒氣至晚一日。北行校之，川形有南向及東南西北者，每二十五里陽氣行晚一日，陰氣行早一日，北向及東北西南川，每一十五里寒氣至早一日，熱氣至晚一日，廣平之地則每二十里，然氣行晚一日，寒氣至早一日，大率如此，然高處峻處，冬氣常在平處，下處夏氣常在，觀其雪零草茂則可知矣。然地土固有弓形、川蛇行、川月形，川地勢不同，生殺榮枯地同而天異，凡此之類，有離向、丙向、巽向、乙向、震向處，則春氣早至，秋氣晚至，早晚校十五日，有丁向、坤向、庚向、兌向、辛向、乾向、坎向、艮向處，則秋氣早至，春氣晚至，早晚亦校二十日，是所謂帶山之地也。審觀向背，氣候可知，寒涼之地，湊理開少而閉多，閉多則陽氣不散，故適寒涼，腹必脹也。濕熱之地，湊理開多而閉少，開多則陽發散，故往溫熱皮必瘡也，下之則中氣不餘，故脹，已汗之則陽氣外泄，故瘡愈。|
|帝曰：『其于壽夭何如①？』|
|岐伯曰：『陰精所奉，其人壽，陽精所降，其人夭②。』|
|帝曰：『善。其病也治之奈何？』|
|岐伯曰：『西北之氣散而寒之，東南之氣收而溫之，所謂同病異治也③。故曰：「氣寒氣涼，治以寒涼，行水漬之。氣溫氣熱，治以溫熱，強其內守，必同其氣，可使平也，假者反之④。」』|
|帝曰：『善。一州之氣，生化壽夭不同，其故何也？』|
|岐伯曰：『高下之理，地勢使然也。崇高則陰氣治之，汙下則陽氣治之，陽勝者先天，陰勝者後天⑤。此地理之常，生化之道也。』|
|①言土地居，人之壽夭。|
|②陰精所奉，高之地也；陽精所降，下之地也。陰方之地，陽不妄泄，寒氣外持，邪不數中而正氣堅守，故壽延。陽方之地，陽氣耗散發泄無度，風濕數中，真氣傾竭，故夭折，即事驗之，今中原之境西北方眾人壽，東南方眾人夭，其中猶各有微甚爾，此壽夭之大異也，方者審之乎！|
|③西方北方人，皮膚腠理密，人皆食熱，故宜散宜寒，東方南方人，皮膚疏腠理開，人皆食冷，故宜收宜溫散，謂溫浴，使中外條達。收，謂溫中不解表也，今土俗皆反之，依而療之則反甚矣。《新校正》云：『詳分方為治，亦具異法方宜論中。』|
|④寒方以寒，熱方以熱，溫方以溫，涼方以涼，是正法也，是同氣也。行水漬之，是湯漫漬也。平，謂平調也。若西方北方有冷病，假熱方溫方以除之，東方南方有熱疾，須涼方寒方以療者，則反上正法以取之。|
|⑤先天，謂先天時也。後天，謂後天時也。悉言土地生榮枯，落之先後也，物既有之，人亦如然。|
|帝曰：『其有壽夭乎？』|
|岐伯曰：『高者其氣壽，下者其氣夭，地之小大異也，小者小異，大者大異①。故治病者，必明天道地理，陰陽更勝，氣之先後，人之壽夭，生化之期，乃可以知人之形氣矣②。』|
|帝曰：『善。其歲有不病而藏氣不應不用者何也？』|
|岐伯曰：『天氣制之，氣有所從也③。』|
|①大，謂東南西北相遠萬里許也。小，謂居所高下相近二十三十里或百里許也。地形高下，懸倍不相計者，以近為小，則十里二十里，高下平，慢氣相接者，以遠為小，則三百里二百里，地氣不同乃異也。|
|②不明天地之氣，又昧陰陽之候，則以壽為夭，以夭為壽，雖盡上聖救生之道，畢經脈藥石之妙，猶未免世中之誣斥也。|
|③從，謂從事于彼，不及營于私應用之。|
|帝曰：『願卒聞之！』|
|岐伯曰：『少陽司天，火氣下臨，肺氣上從，白起金用，草木眚，火見燔**焫**，革金且耗，大暑以行，欬嚏鼽衄鼻窒，曰瘍寒熱胕腫①。風行于地，塵沙飛揚，心痛胃脘痛，厥逆鬲不通，其主暴速②。陽明司天，燥氣下臨，肝氣上從，蒼起木用而立，土廼眚，淒滄數至，木伐草萎，脇痛目赤，掉振鼓**慄**，筋痿不能久立③。暴熱至，土廼暑，陽氣鬱發，小便變，寒熱如瘧，甚則心痛，火行于槁，流水不冰，蟄蟲廼見④。|
|**→【慄〔忄栗〕：音，ㄌㄧˋ。意：同「栗」。】**|
|①寅申之歲候也。臨，謂禦于下。從，謂從事于上。起，謂價高于市。用，謂用行刑罰也。臨從起用，同之。革，謂皮革，亦謂革易也。金，謂器屬也。耗，謂費用也。火氣燔灼，故曰生瘡。瘡，身瘡也。瘍，頭瘡也。寒熱，謂先寒而後熱，則瘧疾也。肺為熱害，水且救之，水守肺中，故為胕腫。胕腫，謂腫滿按之不起，此天氣之所生也。《新校正》云：『詳注云：「故曰生瘡。」瘡，身瘡也。瘍，頭瘡也。今經只言曰瘍，疑經脫一瘡字，別本「曰」字作「口」。』|
|②厥陰在泉，故風行于地，風淫所勝，故是病生焉。少陽、厥陰其化急速，故病氣起發疾速而為，故云其主暴速，此也氣不順而生是也。《新校正》云：『詳厥陰與少陽在泉，言其主暴速，其發機速。』故不言甚則某病也。|
|③卯酉之歲候也。木用，亦謂木功也。淒滄，大涼也。此病之起天氣生焉。|
|④少陰在泉，熱監于地而為是也。病之所有地氣生焉。|
|太陽司天，寒氣下臨，心氣上從，而火且明①丹起。金廼眚，寒清時舉，勝則水冰，火氣高明，心熱煩，嗌乾善渴，鼽嚏，喜悲數欠，熱氣妄行，寒廼復，霜不時降，善忘甚則心痛②。土廼潤，水豐衍，寒客至，沉陰化，濕氣變物，水飲內蓄，中滿不食，皮**﹝疒帬﹞**肉苛，筋脈不利，甚則胕腫身後癰③。厥陰司天，風氣下臨，脾氣上從，而土且隆黃起，水廼眚，土用革，體重肌肉痿，食減口爽，風行太虛，雲物搖動，目轉耳鳴④。火縱其暴，地廼暑，大熱消爍，赤沃下，蟄蟲數見，流水不冰⑤。其發機速⑥。|
|**→【﹝疒帬﹞：痹也，音群。】**|
|①《新校正》云：『詳「火且明」三字當作「火用」二字。』|
|②辰戌之歲候也。寒清時舉，太陽之令也。火氣高明，謂燔**焫**于物也。不時，謂太早及偏害不循時令，不普及于物也，病之所起天氣生焉。|
|③太陰在泉，濕監于地而為是也，病之源始，地氣生焉。《新校正》云：『詳「身後癰」當作「身後難」。』|
|④己亥之歲候也。土隆土用革，謂土氣有用而革易其體，亦謂土功。土也雲，物搖動是謂風高，此病所生天之氣也。|
|⑤少陽在泉，火監于地而為是也，病之宗兆，地氣生焉。|
|⑥少陽厥陰之氣，變化卒急，其為疾病速，若發機，故曰：『其發機速。』|
|**少陰司天，熱氣下臨，肺氣上從，白起金用，草木眚，喘、嘔、寒熱、嚏、鼽、衄、鼻窒，大暑流行****①****。甚則瘡瘍燔灼，金爍石流****②****。地廼燥清，淒滄數至，脇痛，善太息，肅殺行，草木變****③****。太陰司天，濕氣下臨，腎氣上從，黑起水變****④****。埃冒雲雨，胸中不利，陰痿，氣大衰而不起不用****⑤****。當其時，反腰脽痛動轉不便也****⑥****。厥逆****⑦****。地廼藏陰，大寒且至，蟄蟲早附，心下否痛，地裂冰堅，少腹痛，時害于食。乘金則止水，增味廼鹹，行水減也****⑧****。**|
|①子午之歲候也。熱司天氣，故是病生天氣之作也。|
|②天之交也。|
|③變，謂變易。客，質也。脇痛太息，地氣生也。|
|④《新校正》云：『詳前後文，此少「火廼眚」三字。』|
|⑤《新校正》云：『詳「不用」二字當作「水用」。』|
|⑥丑未之歲候也。水變，謂甘泉變鹹也，埃，土霧也。冒，不分遠也。雲雨，土化也。脽，謂臀肉也，病之有者天氣生焉。|
|⑦《新校正》云：『詳厥逆二字疑當連上文。』|
|⑧止水，井泉也。行水，河渠流注者也。止水雖長廼變常，甘美而為鹹味也，病之有者，地氣生焉。《新校正》云：『詳太陰司天之化，不言甚則病某，而云當其時，又云：乘金，則云云者與前條互相發明也。』|
|帝曰：『歲有胎孕不育，治之不全，何氣使然？』|
|岐伯曰：『六氣五類有相勝制也，同者盛之，異者衰之，此天地之道，生化之常也。故厥陰司天，毛蟲靜，羽蟲育，介蟲不成①。在泉，毛蟲育，倮蟲耗，羽蟲不育②。少陰司天，羽蟲靜，介蟲育，毛蟲不成③。在泉，羽蟲育，介蟲耗不育④。太陰司天，倮蟲靜，鱗蟲育，羽蟲不成⑤。在泉，倮蟲育，鱗蟲不成⑥。|
|①謂乙巳、丁巳、己巳、辛巳、癸巳、乙亥、丁亥、己亥、辛亥。癸亥之歲也。靜，無聲也，亦謂靜退，不先用事也。羽，為火蟲，氣同地也，火制金化，故介蟲不成，謂曰色有甲之蟲，少孕育也。|
|②地氣制土，黃倮耗損，歲乘木運，其又甚也，羽蟲不育，少陽自抑之，是則五寅五申歲也。凡稱不育不成，皆謂少非悉無也。|
|③謂甲子、丙子、戊子、庚子、壬子、甲午、丙午、戊午、庚午、壬午之歲也。靜，謂胡越鷰百舌鳥之類也，是歲黑色毛蟲孕育少成。|
|④地氣制金白，介蟲不育，歲乘火運，斯復甚焉，是則五卯五酉歲也。《新校正》云：『詳介蟲耗，以少陰在泉，火剋金也。介蟲不育，以陽明在天，自抑之也。』|
|⑤謂乙丑、丁丑、己丑、辛丑、癸丑、乙未、丁未、己未、辛未、癸未之歲也。倮蟲，謂人及蝦蟆之類也。羽蟲，謂青綠色者，則鸚鵡鴷鳥翠碧鳥之類，諸青綠色之有羽者也，歲乘金運，其復甚焉。|
|⑥《新校正》云：『詳此少一「耗」字。地氣制水，黑鱗不育，歲乘土運而又甚乎？是則五辰五戌歲也。』|
|少陽司天，羽蟲靜，毛蟲育，倮蟲不成①。在泉，羽蟲育，介蟲耗，毛蟲不育②。陽明司天，介蟲靜，羽蟲育，介蟲不成③。在泉，介蟲育，毛蟲耗，羽蟲不成④。太陽司天，鱗蟲靜，倮蟲育⑤。在泉，鱗蟲耗，倮蟲不育⑥。諸乘所不成之運則甚也⑦。|
|①謂甲寅、丙寅、戊寅、庚寅、壬寅、甲申、丙申、戊申、庚申、壬申之歲也。倮蟲，謂青綠色者也。羽蟲，謂黑色諸有羽翼者，則越鷰百舌鳥之類是也。|
|②地氣制金白，介耗損，歲乘火運，其又甚也。毛蟲不育，天氣制之，是則五巳五亥歲也。|
|③謂乙卯、丁卯、已卯、辛卯、癸卯、乙酉、丁酉、已酉、辛酉、癸酉歲也。羽為火蟲，故蕃育也。介蟲諸有赤色甲殼者也。赤介不育，天氣制之也。|
|④地氣制木，黑毛蟲耗，歲乘金運，損復甚焉，是則五子、五午歲也，羽蟲不就，以上見少陰也。|
|⑤謂甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之歲也。倮蟲育，地氣同也。鱗蟲靜，謂黃鱗不用也，是歲雷霆少舉，以天氣抑之也。　　《新校正》云：『詳此當云「鱗蟲不成。」』|
|⑥天氣制勝，黃黑鱗耗，是則五醜、五未歲也。《新校正》云：『詳此當為鱗蟲育，羽蟲耗，倮蟲不育，注中「鱗」字亦當作「羽」。』|
|⑦乘木之運，倮蟲不成，乘火之運，介蟲不成，乘土之運，鱗蟲不成，乘金之運，毛蟲不成，乘水之運，羽蟲不成，當是歲者與上文同，悉少能孕育也。斯并運與氣同者，運乘其勝，復遇天符及歲會者，十孕不全一二也。|
|故氣主有所制，歲立有所生，地氣制己勝，天氣制勝己，天制色，地制形①。五類衰盛，各隨其氣之所宜也②。故有胎孕不育，治之不全，此氣之常也③。|
|①天氣隨己不勝者制之，謂制其色也。地氣隨己所勝者制之，謂制其形也。故又曰：『天制色地制形焉。』是以天地之間，五類生化互有所勝，互有所化，互有所生，互有所制矣。|
|②宜則蕃息。|
|③天地之間有生之物，凡此五類也。五，謂毛羽倮鱗介也。故曰：『毛蟲三百六十，麟為之長；羽蟲三百六十，鳳為之長；倮蟲三百六十，人為之長；鱗蟲三百六十，龍為之長；介蟲三百六十，龜為之長。凡諸有形，跂行、飛走、喘息、胎息，大小高下，青、黃、赤、白、黑，身被毛羽鱗介者，通而言之，皆謂之蟲矣。不具是四者，皆為倮蟲，凡此五物皆有胎生、卵生、濕生、化生也，因人致問，言及五類也。|
|所謂中根也①。根于外者亦五②。故生化之別，有五氣、五味、五色、五類、五宜也③。』|
|①生氣之根本，發自身形之中，中根也，非是五類，則生氣根系，悉因外物以成立，去之則生氣絕矣。|
|②謂五味五色類也。然木火土金水之形類，悉假外物，色藏乃能生化，外物既去，則生氣離絕，故皆是根于外也。《新校正》云：『詳注中「色藏」二字當作「已成」。』|
|③然是二十五者，根中根外悉有之。五氣，謂臊焦香腥腐也。五味，謂酸苦辛鹹甘也。五色，謂青、黃、赤、白、黑也。五類有二矣，其一者謂毛羽倮鱗介，其二者謂燥濕液堅緛也。夫如是，等于萬物之中互有所宜。|
|帝曰：『何謂也？』|
|岐伯曰：『根于中者命曰神機，神去則機息，根于外者命曰：「氣立。」氣止則化絕①。故各有制，各有勝，各有生，各有成②。故曰：「不知年之所加，氣之同異，不足以言生化。」此之謂也③。』|
|帝曰：『氣始而生化，氣散而有形，氣布而蕃育，氣終而象變，其致一也④。然而五味所資，生化有薄厚，成熟有少多，終始不同，其故何也？』|
|岐伯曰：『地氣制之也，非天不生，地不長也⑤。』|
|帝曰：『願聞其道？』|
|岐伯曰：『寒熱燥濕不同其化也⑥。』|
|①諸有形之類根于中者，生源繫天，其所動靜，皆神氣為機發之主，故其所為也，物莫之知，是以神捨去，則機發動用之道息矣。根于外者，生源繫地，故其所生長化成收藏，皆為造化之氣所成立，故其所出也，亦物莫之知，是以氣止息，則生化結成之道絕滅矣。其木火土金水，燥濕液堅柔，雖常性不易，及乎外物去，生氣離，根化絕止，則其常體性顏色，皆必小變移其舊也。《新校正》云：『按《六元微旨大論》云：「出入廢則神機化滅，升降息則氣立孤危。」故非出入則無以生長壯老已，非升降則無以生長化收藏。|
|②根中、根外悉如是。|
|③《新校正》云：『按《六節藏象論》云：「不知年之所加，氣之盛衰，虛實之所起，不可以為工矣。」』|
|④始，謂始發動。散，謂流散于物中。布，謂布化于結成之形，所終亟于收藏之用也。故始動而生化流散，而有形布化而成結，終極而萬象皆變也，即事驗之天地之間，有形之類，其生也柔弱，其死也堅強，凡如此類，皆謂變易。生死之時形質，是謂氣之終極。《新校正》云：『按《天元紀大論》云：「物生謂之化，物極謂之變。」又《六微旨大論》云：「物之生從于化，物之極由乎變。」變化相薄，成敗之所由也。』|
|⑤天地雖無情于生化，而生化之氣自有異同爾，何者？以地體之中有六入，故也氣有同異，故有生有化，有不生有不化，有少生少化，有廣生廣化矣。故天地之間，無必生必化，必不生必不化，必少生少化也，必廣生廣化，各隨其氣分，所好所惡所異所同也。|
|⑥舉寒熱燥濕四氣不同，則溫清異化可知之矣。|
|故少陽在泉，寒毒不生，其味辛，其治苦酸，其榖蒼丹①。陽明在泉，濕毒不生，其味酸，其氣濕②，其治辛苦甘，其榖丹素③。太陽在泉，熱毒不生，其味苦，其治淡鹹，其穀**黅**秬④。厥陰在泉，清毒不生，其味甘，其治酸苦，其榖蒼赤⑤，其氣專，其味正⑥。少陰在泉，寒毒不生，其味辛，其治辛苦甘，其榖白丹⑦。太陰在泉，燥毒不生，其味鹹，其其氣熱，其治甘鹹，其穀**黅**秬⑧，化淳則鹹守，氣專則辛化而俱治⑨。|
|①己亥歲氣化也（厥陰司天）。大毒者，皆五行標盛暴烈之氣所為也，今火在地中（少陽在泉），其氣正熱，寒毒之物氣與地殊，生死不同，故生少也。火制金氣，故味辛者不化也。少陽之氣上奉厥陰，故其歲化苦與酸也。六氣主歲，唯此歲通和，木火相承，故無間氣也。苦丹地氣所化，酸蒼天氣所生矣，餘所生化悉有上下勝剋，故皆有間氣矣。|
|②《新校正》云：『詳在泉雲唯陽明與太陰在泉之歲，雲其氣濕，其氣熱，蓋以濕燥未見寒溫之氣，故再雲其氣也。』|
|③子午歲氣化也（少陰司天）。燥在地中（陽明在泉），其氣涼清，故濕溫毒藥少生化也。金木相制，故味酸者少化也，陽明之氣上奉少陰，故其歲化辛與苦也。辛素地氣也，苦丹天氣也，甘間氣也，所以間金火之勝剋，故兼治甘。|
|④丑未歲氣化也（太陰司天）。寒在地中與熱味化（太陽在泉），故其歲物熱毒不生，水勝火，故味當苦也，太陽之氣上奉太陰，故其歲化生淡鹹也，大陰土氣上生于天氣，遠而高，故甘之化薄而為淡也，味以淡亦屬甘，甘之類也。淡**黅**，天化也。鹹秬，地化也。**黅**，黃也。《新校正》云：『詳注云「故味當苦」當作「故味苦者不化」傳寫誤也。』|
|⑤寅申歲氣化也（少陽司天）。溫在地中與清殊性（厥陰在泉），故其歲物清毒不生，木勝其土，故味甘少化也，厥陰之氣，上合少陽，所合之氣既無乖忤，故其治化酸與苦也。酸，蒼地化也。苦，赤天化也。氣無勝剋，故不間氣以甘化也。|
|⑥厥陰少陽在泉之歲，皆氣化專一，其味純正，然餘歲悉上下有勝剋之氣，故皆有間氣間味矣。|
|⑦卯酉歲氣化也（陽明司天）。熱在地中與寒殊化（少陰在泉），故其歲藥寒毒甚微，火氣爍金，故味辛少化也，故陽明、少陰主天主地，故其所治苦與辛焉。苦丹為地氣所育，辛白為天氣所生。甘間氣也，所以間止剋伐也。|
|⑧辰戌歲氣化也（太陽司天）。地中有濕與燥不同（太陰在泉），故乾毒之物不生化也。土制于水，故味鹹少化也。太陰之氣上承太陽，故其歲化甘與鹹也。甘，地化也，鹹秬，天化也，寒濕不為大忤，故間氣同而氣熱者應之。|
|⑨淳，和也。化淳，謂少陽在泉之歲也，火來居水而反能化育，是水鹹自守不與火爭化也。氣專，謂厥陰在泉之氣也，木居于水而復下化，金不受害，故辛復生化與鹹俱王也。唯此兩歲上下之氣，無剋伐之嫌，故辛得與鹹同應王而生化也。餘歲皆上下有勝剋之變，故其中間甘味兼化以緩其制抑。餘苦鹹酸三味不同其生化也，故天地之間，藥物辛甘者多也。|
|＊天符：一年的大運與六氣的司天之氣在五行屬性上相同者。如己年土運，逢丑未的太陰濕土司天。|
|＊歲會：一年的大運與同年的年支五行屬性相同。如甲年土運逢辰戌，己年土運逢丑未。|
|＊同天符：年干支皆屬陽，同年大運與在泉之氣的五行屬性相同。如甲辰年土運，干支皆為陽，又逢太陰濕土在泉。|
|＊同歲會：年干支皆屬陰，同年大運與在泉之氣的五行屬性相同。如辛丑年水運，干支皆為陰，又逢太陽寒水在泉。|
|＊太乙天符：既逢天符又為歲會。有己丑、己未、乙酉、戊午四年。|
||年干|甲陽己陰|乙陰庚陽|丙陽辛陰|丁陰壬陽|戊陽癸陰||大運五行|土|金|水|木|火||年支|丑陰辰陽未陰戌陽|申陽酉陰|子陽亥陰|寅陽卯陰|巳陰午陽||五行|土|金|水|木|火||歲會|甲辰甲戌己丑己未|乙酉|丙子|丁卯|戊午||年支|子午|丑未|寅申|卯酉|辰戌|巳亥||司天|少陰君火|大陰濕土|少陽相火|陽明燥金|太陽寒水|厥陰風木||在泉|陽明燥金|太陽寒水|厥陰風木|少陰君火|大陰濕土|少陽相火||天符|戊子戊午|己丑己未|戊寅戊申|乙卯乙酉|丙辰丙戌|丁巳丁亥||同天符|庚子庚午||壬寅壬申||甲辰甲戌|||同歲會||辛丑辛未||癸卯癸酉||癸巳癸亥||太乙天符|己丑己未乙酉戊午||||||||||||||
|故曰：「補上下者，從之；治上下者，逆之；以所在寒熱盛衰而調之①。」故曰：「上取下取，內取外取，以求其過。能毒者以厚藥，不勝毒者以薄藥，此之謂也②。」氣反者，病在上取之下，病在下取之上，病在中傍取之③。治熱以寒，溫而行之；治寒以熱，涼而行之；治溫以清，冷而行之；治清以溫，熱而行之④。故消之、削之、吐之、下之、補之、寫之，久新同法⑤。』|
|①上，謂司天。下，謂在泉也。司天地氣太過則逆其味以治之，司天地氣不及則順其味以和之。從，順也。|
|②上取，謂以藥制有過之氣也，制而不順則吐之。下取，謂以迅疾之藥除下病，攻之不去則下之。內取，謂食及以藥內之，審其寒熱而調之。外取，謂藥熨令所病氣調適也。當寒反熱，以冷調之；當熱反寒，以溫和之。上盛不已，吐而脫之；下盛不已，下而奪之。謂求得氣過之道也。藥厚薄，謂氣味厚薄者也。《新校正》云：『按《甲乙經》云：「胃厚色黑大骨肉肥者，皆勝毒。其瘦而薄胃者，皆不勝毒。」又按《異法方宜論》云：「西方之民陵居而多風，水土剛強，不衣而褐薦，華食而脂肥，故邪不能傷其形體，其病生于內，其治宜毒藥。」』|
|③下取，謂寒逆于下，而熱攻于上，不利于下，氣盈于上則溫下以調之。上取，謂寒積于下，溫之不去，陽藏不足則補其陽也。傍取，謂氣并于左，則藥熨其右，氣并于右，則熨其左以和之，必隨寒熱為適。凡是七者皆病無所逃，動而必中，斯為妙用矣。|
|④氣性有剛柔，形證有輕重，方用有大小，調制有寒溫，盛大則順氣性以取之，小緛則逆氣性以伐之，氣殊則主必不容，力倍則攻之必勝，是則謂湯飲調氣之制也。《新校正》云：『按《至真要大論》云：「熱因寒用，寒因熱用，熱必代其所主，而先其所因，其始則同，其終則異，可使破積，可使潰堅，可使氣和，可使必已者也。」』|
|⑤量氣盛虛而行其法，病之新久，無異道也。|
|帝曰：『病在中，而不實不堅，且聚且散，奈何？』|
|岐伯曰：『悉乎哉問也！無積者，求其藏虛則補之①，藥以袪之，食以隨之②，行水漬之，和其中外，可使畢已③。』|
|帝曰：『有毒無毒，服有約乎？』|
|岐伯曰：『病有久新，方有大小，有毒無毒，固宜常制矣。大毒治病十去其六④。常毒治病十去其七⑤。小毒治病十去其八⑧。無毒治病，十去其九⑨。|
|①隨病所在，命其藏以補之。|
|②食以無毒之藥，隨湯丸以迫逐之，使其盡也。|
|③中外通和，氣無流礙，則釋然消散，真氣自平。|
|④下品藥毒，毒之大也。|
|⑤中品藥毒，次于下也。|
|⑥上品藥毒，毒之小也。|
|⑦上品中品下品無毒藥，悉謂之平。|
|榖肉果菜，食養盡之，無使過之，傷其正也①。不盡，行復如法②。必先歲氣，無伐天和③。無盛盛，無虛虛，而遺人天殃④。無致邪，無失正，絕人長命⑤。』|
|①大毒之性烈，其為傷也多，少毒之性和，其為傷也少，常毒之性減。大毒之性一等加小毒之性一等，所傷可知也，故至約必止之，以待來證爾。然無毒之藥，性雖平和，久而多之，則氣有偏勝，有偏絕，久攻之則藏氣偏弱，既弱且困，不可畏也，故十去其九而止。服至約已，則以五榖五肉五果五菜隨五藏宜者食之，已盡其餘病，藥食兼行亦通也。《新校正》云：『按《藏氣法時論》云：「毒藥攻邪，五榖為養，五果為助，五畜為益，五菜為充。」』|
|②法，謂前四約也。餘病不盡，然再行之毒之大小，至約而止，必無過也。|
|③歲有六氣，分主有南面北面之政，先知此六氣所在人脈，至尺寸應之。太陰所在，其脈沉；少陰所在，其脈鈎；厥陰所在，其脈弦；太陽所在，其脈大而長；陽明所在，其脈短而濇；少陽所在，其脈大而浮，如是六脈則謂天和，不識不知，呼為寒熱，攻寒令熱，脈不變而熱疾已生；制熱令寒，脈如故而寒病又起，欲求其適，安可得乎，夭枉之來，率由于此。|
|④不察虛實，但思攻擊，而盛者轉盛，虛者轉虛，萬端之病，從茲而甚，真氣日消，病勢日侵，殃咎之來，若天之興，難可逃也，悲夫！|
|⑤所謂伐天和也。攻虛謂實，是則致邪，不識藏之虛，斯為失正氣，既失則為死之由矣。|
|帝曰：『其久病者，有氣從不康，病去而瘠，奈何①？』|
|岐伯曰：『昭乎哉！聖人之問也，化不可代，時不可違②。夫經絡以通，血氣以從，復其不足，與眾齊同，養之和之，靜以待時，謹守其氣，無使傾移，其形廼彰，生氣以長，命曰：「聖王。」故《大要》曰：「無代化，無違時，必養必和，待其來復。」此之謂也③。』|
|帝曰：『善。』|
|①從，謂順也。|
|②化，謂造化也。代大匠斲，猶傷其手，況造化之氣，人能以力代之乎！夫生長收藏，各應四時之化，雖巧智者亦無能先時而致之，明非人力所及，由是觀之，則物之生長收藏化，必待其時也，物之成敗理亂，亦待其時也，物既有之，人亦宜然，或言力必可致，而能代造化違四時者，妄也。|
|③大要，上古經法也，引古之要旨，以明時化之不可違，不可以力代也。|


經筋醫理探源(永康堂‧張老師)


