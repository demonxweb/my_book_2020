# 《示從容論篇》　第七十六



**《示從容論篇》　第七十六①**


---
- ①《新校正》云：『按《全元起本》在第八卷名從容別白黑。』


黃帝燕坐，召雷公而問之曰：『汝受術誦書者，若能覽觀雜學，及于比類，通合道理，為餘言子所長，五藏六府，膽、胃、大小腸、脾、胞、膀胱、腦髓，涕、唾、哭、泣、悲、哀，水所從行，此皆人之所生，治之過失①。子務明之，可以十全，即不能知，為世所怨②。』


雷公曰：『臣請誦《脈經》上下篇甚眾多矣，別異比類，猶未能以十全，又安足以明之③。』
- ①五藏別論：『黃帝問曰：「余聞方士或以髓腦為藏，或以腸胃為藏，或以為府，敢問更相反，皆自謂是，不知其道，願聞其說！」岐伯曰：「腦、髓、骨、脈、膽、女子胞，此六者，地氣所生也，皆藏于陰而象于地，故藏而不寫，名曰奇恒之府。」夫胃、大腸、小腸、三焦、膀胱，此五者天氣之所生也，其氣象天，寫而不藏，此受五藏濁氣，故名曰傳化之府，是以古之治病者，以為過失也。』
- ②不能知之，動傷生者，故人聞議論，多有怨咎之心焉。
- ③言臣所請，誦《脈經》兩篇眾多，別異比類例，猶未能以義而會見十全，又何足以心明至理乎！安，猶何也。


帝曰：『子別試通五藏之過，六府之所不和，鍼石之敗，毒藥所宜，湯液滋味，具言其狀，悉言以對，請問不知①。』


雷公曰：『肝虛腎虛脾虛，皆令人體重煩寃，當投毒藥，刺炙砭石，湯液或已或不已，願聞其解②。』
- ①過，謂過失，所謂不率常候而生病者也。毒藥政邪，滋味充養，試公之問，知與不知爾。《新校正》云：『按《太素》「別試」作「誠別而已」。』
- ②公以帝問，使言五藏之過，毒藥湯液滋味，故問此病也。


帝曰：『公何年之長而問之少，餘真問以自謬也①。吾問子窈冥，子言上下篇以對，何也②？夫脾虛浮似肺，腎小浮似脾，肝急沉散似腎，此皆工之所時亂也，然從容得之③。若夫三藏土木水參居，此童子之所知，問之何也④？』


雷公曰：『于此有人頭痛、筋攣、骨重、怯然少氣，噦噫、腹滿，時驚、不嗜臥，此何藏之發也？脈浮而弦，切之石堅，不知其解，復問所以三藏者，以知其比類也⑤。』
- ①言問之不相應也，以問不相應，故言餘真發問以自招謬誤之對也。
- ②窈冥，謂不可見者，則形氣榮衛也。《八正神明》論：『岐伯對黃帝曰：「觀其冥冥者。」』言形氣榮衛之不形于外而工獨知之，以日之寒溫，月之虛盛，四時氣之浮沉，參伍相合而調之，工常先見之，然而不形于外，故曰觀于冥冥焉。由此帝故曰：「吾問子窈冥也。」然肝虛腎虛脾虛則上下篇之旨，帝故曰：子言上下篇以對，何也耳？
- ③脾虛脈浮候則似肺，腎小浮上候則似脾，肝急沉散候則似腎者，何以然？以三藏相近，故脈象參差而相類也。是以工惑亂之，為治之過失矣。雖爾乎，猶宜從容安緩，審比類之而得三藏之形候矣，何以取之。然浮而緩曰脾，浮而短曰肺，小浮而滑曰心，急緊而散曰肝，搏沉而滑曰腎，不能比類則疑亂彌甚。
- ④脾合土，肝合木，腎合水，三藏皆在鬲下，居止相近也。
- ⑤脈有浮弦石堅，故云問所以三藏者，以知其比類也。


帝曰：『夫從容之謂也①。夫年長則求之于府，年少則求之于經，年壯則求之于藏②。今子所言，皆失八風菀熟，五藏消爍，傳邪相受，夫浮而弦者，是腎不足也③。沉而石者，是腎氣內著也④。怯然少氣者，是水道不行，形氣消索也⑤。欬嗽煩寃者，是腎氣之逆也⑥。一人之氣，病在一藏也，若言三藏俱行，不在法也⑦。』
- ①言比類也。
- ②年之長者甚于味，年之少者勞于使，年之壯者過于內，過于內則耗傷精氣，勞于使則經中風邪，恣于求則傷于府，故求之異也。
- ③脈浮為虛，弦為肝氣，以腎氣不足，故脈浮弦也。
- ④石之言堅也。著，謂腎氣內薄，著而不行也。
- ⑤腎氣不足，故水道不行，肺藏被衝，故形氣消散索盡也。
- ⑥腎氣內著，上歸于母也。
- ⑦經不然也。


雷公曰：『于此有人四支解墯，喘欬，血泄，而愚診之以為傷肺，切脈浮大而緊，愚不敢治，粗工下砭石，病癒多出血，血止身輕，此何物也？』


帝曰：『子所能治，知亦眾多，與此病失矣①。譬以鴻飛，亦衝于天②。夫聖人之治病，循法守度，援物比類，化之冥冥，循上及下，何必守經③。今夫脈浮大虛者，是脾氣之外絕去胃，外歸陽明也④。夫二火不勝三水，是以脈亂而無常也⑤。四支解墮，此脾精之不行也⑥。喘欬者，是水氣并陽明也⑦。血泄者脈急，血無所行也⑧。若夫以為傷肺者，由失以狂也，不引比類，是知不明也⑨。
- ①以為傷肺而不敢治，是乃狂見，法所失也。
- ②鴻飛沖天，偶然而得，豈其羽翮之所能哉！粗工下砭石亦猶是矣。
- ③經，謂經脈，非經法也。
- ④足太陰絡支別者，入絡腸胃，是以脾氣外絕，不至胃，外歸陽明也。
- ⑤二火，謂二陽藏。三水，謂三陰藏。二陽藏者，心肺也，以在鬲上故。三陰藏者，肝脾腎也，以在鬲下故。然三陰之氣，上勝二陽，陽不勝陰，故脈亂而無常也。
- ⑥土主四支，故四支解墮，脾精不化，故使之然。
- ⑦腎氣逆入于胃，故水氣并于陽明。
- ⑧泄，謂泄出也。然脈氣數急，血溢于中，血不入經，故為血泄。以脈奔急而血溢，故曰血無所行也。
- ⑨言所識不明，不能比類，以為傷肺，猶失狂言耳。


夫傷肺者，脾氣不守，胃氣不清，經氣不為，使真藏壞決，經脈傍絕，五藏漏泄，不衄則嘔，此二者不相類也①。譬如天之無形，地之無理，白與黑相去遠矣②。是失吾過矣，以子知之，故不告子③。明引比類從容，是以名曰診輕④。是謂至道也⑤。』
- ①肺氣傷則脾外救，故云脾氣不守。肺藏損則氣不行，不行則胃滿，故云胃氣不清。肺者主行榮衛陰陽，故肺傷則經脈不能為之行使也。真藏，謂肺藏也，若肺藏損壞，皮膜決破，經脈傍絕而不流行，五藏之氣上溢而漏泄者，不衄血則嘔血也。何者？肺主鼻，胃應口也。然口鼻者，氣之門戶也，今肺藏已損，胃氣不清，不上衄，則血下流于胃中，故不衄出則嘔出也。然傷肺、傷脾，衄血、泄血，標出且異，本歸亦殊，故此二者不相類也。
- ②言傷肺、傷脾，形證懸別，譬天地之相遠，如黑白之異象也。
- ③是，猶此也。言雷公子之此見病疏者，是吾不告子比類之道，故自謂過也。
- ④《新校正》云：『按《太素》「輕」作「經」。』
- ⑤明引形證，比量類例，今從容之旨，則輕微之者亦不失矣。所以然者何哉？以道之至妙而能爾也。從容，上古經篇名也，何以明之，《陰陽類論》雷公曰：『目悉盡意，受傳經脈，頌得從容之道，以合從容。』明古文有從容矣。


經筋醫理探源(永康堂‧張老師)


