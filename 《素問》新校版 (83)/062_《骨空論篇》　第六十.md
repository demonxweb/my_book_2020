# 《骨空論篇》　第六十

|**重廣補注《黃帝內經·素問》卷　第十六**|
|---|
|啟玄子次注，林億、孫奇、高保衡等奉敕校正，孫兆重改誤。|
|《骨空論》《水熱穴論》|
|**《骨空論篇》　第六十①**|
|①《新校正》云：『按《全元起本》在第二卷，自灸寒熱之法已下在第六卷刺齊篇末。』|
|黃帝問曰：『余聞風者百病之始也，以鍼治之奈何①？』|
|岐伯對曰：『風從外入，令人振寒，汗出頭痛，身重惡寒，治在風府②。調其陰陽，不足則補，有餘則寫③。大風，頸項痛，刺風府，風府在上椎③。大風，汗出，灸**譩**譆。**譩**譆在背下俠脊傍三寸，所厭之，令病者呼**譩**譆，**譩**譆應手④。|
|①始，初也。|
|②風中身形，則腠理閉密，陽氣內拒，寒復外勝，勝拒相薄，榮衛失所，故如是。|
|③風府，穴也，在項上入髮際同身寸之一寸，宛宛中，督脈足太陽之會，刺可入同身寸之四分，若灸者，可灸五壯。《新校正》云：『按風府注《氣穴論》《氣府論》中各已注與《甲乙經》同，此注云：「督脈足太陽之會，可灸五壯者。」乃是風門、熱府穴也，當云：「督脈陽維之會留三呼，不可灸，乃是。」』|
|④用鍼之道必法天常，盛寫虛補，此其常也。|
|⑤上椎，謂大椎上入髮際同身寸之一寸。|
|⑥**譩**譆，穴也，在肩髆內廉，俠第六椎下兩傍，各同身寸之三寸，以手厭之，令病人呼**譩**譆之聲，則指下動矣，足太陽脈氣所發，刺可入同身寸之六分，留七呼，若灸者，可灸五壯。**譩**譆者，因取為名爾。|
|從風，憎風，刺眉頭①。失枕，在肩上橫骨間②。折使榆臂齊肘，正灸脊中③。**䏚**絡季脇引少腹而痛脹，刺**譩**譆④。腰痛不可以轉搖，急引陰卵，刺八**髎**與痛上，八**髎**在腰尻分閒⑤。鼠瘻寒熱，還刺寒府，寒府在附膝外解營⑥。取膝上外者，使之拜，取足心者，使之跪⑦。|
|①謂攢竹穴也，在眉頭陷者中，脈動應手，足太陽脈氣所發，刺可入同身寸之三分，若灸者，可灸三壯。|
|②謂缺盆穴也，在肩上橫骨陷者中，手陽明脈氣所發，刺可入同身寸之二分，留七呼，若灸者，可灸三壯，刺入深，令人逆息。《新校正》云：『按氣府注作「足陽明」，此云「手陽明」，詳二經俱發于此，故王注兩言之。』|
|③榆，讀為搖，搖，謂搖動也，然失枕非獨取肩上橫骨間，乃當正形灸脊中也，欲而驗之，則使搖動其臂，屈折其肘，自項之下橫齊肘端，當其中間則其處也，是曰陽關，在第十六椎節下間，督脈氣所發，刺可入同身寸之五分，若灸者，可灸三壯。《新校正》云：『詳陽關穴《甲乙經》無。』|
|④**䏚**謂俠脊兩傍空軟處也。少腹，齊下也。|
|⑤八或為九，驗真骨及《中誥孔穴經》，正有八**髎**無九**髎**也。分，謂腰尻筋肉分間陷下處。|
|⑥膝外骨閒也，屈伸之處，寒氣喜中，故名寒府也。解，謂骨解。營，謂深刺而必中其營也。|
|⑦拜而取者，使膝穴空開也，跪而取之者，令足心宛宛處深定也。|
|任脈者，起于中極之下，以上毛際，循腹裏，上關元，至咽喉上頤，循面入目①。衝脈者，起于氣街，并少陰之經②。俠齊上行，至胸中而散③。|
|①《新校正》云：『按《難經》《甲乙經》無「上頤循面入目」六字。』|
|②《新校正》云：『按《難經》《甲乙經》作「陽明」。』|
|③任脈、衝脈皆奇經也。任脈當齊中而上行，衝脈俠齊兩傍而上行，然中極者，謂齊下同身寸之四寸也。言中極之下者，言中極從少腹之內上行而外出于毛際而上，非謂本起于此也。關元者，謂齊下同身寸之三寸也。氣街者，穴名也，在毛際兩傍鼠**鼷**上同身寸之一寸也，言衝脈起于氣街者，亦從少腹之內與任脈并行，而至于是，乃循腹也，何以言之？《鍼經》曰：『衝脈者，十二經之海與少陰之絡起于腎下，出于氣街。』又曰：『衝脈、任脈者皆起于胞中，上循脊裏，為經絡之海，其浮而外者，循腹各行，會于咽喉，別而絡脣口。血氣盛則皮膚熱，血獨盛則滲灌皮膚，生毫毛。』由此言之，則任脈、衝脈從少腹之內上行至中極之下，氣街之內明矣。《新校正》云：『按氣街與《氣府論》刺熱篇水熱穴篇《刺禁論》等注重文，雖不同處所無別，備注《氣府論》中。』|
|任脈為病，男子內結、七疝，女子帶下、瘕聚。衝脈為病，逆氣裏急。督脈為病，脊強反折①。|
|①督脈亦奇經也。然任脈、衝脈、督脈者，一源而三歧也，故經或謂衝脈為督脈也，何以明之？今甲乙及古經脈流注圖經以任脈循背者謂之督脈，自少腹直上者謂之任脈，亦謂之督脈，是則以背腹陰陽別為名目爾。以任脈自胞上過帶脈，貫齊而上，故男子為病，內結、七疝；女子為病，則帶下、瘕聚也。以衝脈俠齊而上，并少陰之經，上至胸中，故衝脈為病，則逆氣裏急也。以督脈上循脊裏，故督脈為病，則脊強反折也。|
|督脈者，起于少腹，以下骨中央，女子入繫廷孔①。其孔，溺孔之端也②。其絡循陰器，合篡間，繞篡後③。別繞臀，至少陰與巨陽中絡者，合少陰上股內後廉，貫脊屬腎④。與太陽起于目內眥，上額交巔上，入絡腦，還出別下項，循肩髆內，俠脊抵腰中，入循膂絡腎⑤。其男子循莖，下至篡與女子等，其少腹直上者，貫齊中央，上貫心，入喉，上頤，環脣，上繫兩目之下中央⑥。|
|①起，非初起，亦猶任脈、衝脈起于胞中也，其實乃起于腎下，至于少腹，則下行于腰橫骨圍之中央也。繫廷孔者，謂窈漏，近所謂前陰穴也，以其陰廷繫屬于中，故名之。|
|②孔，則窈漏也，窈漏之中，其上有溺孔焉。端，謂陰廷，在此溺孔之上端也，而督脈自骨圍中央則至于是。|
|③督脈別絡，自溺孔之端，分而各行，下循陰器，乃合篡間也。所謂閒者，謂在前陰、後陰之兩間也，自兩間之後，已復分而行繞篡之後。|
|④別，謂別絡，分而各行之于焦也，足少陰之絡者，自股內後廉，貫脊屬腎，足太陽絡之外行者，循滑樞，絡股陽而下，其中行者，下貫臀至膕中，與外行絡合，故言至少陰與巨陽中絡，合少陰上股內後廉，貫脊屬腎也。《新校正》云：『詳各行于「焦」，疑「焦」字誤。』|
|⑤接繞臀而上行也。|
|⑥自與太陽起于目內眥，下至女子等，并督脈之別絡也，其直行者，自尻上循脊裏而至于鼻人也，自其少腹直上至兩目之下中央，并任脈之行，而云是督脈所繫，由此言之，則任脈、衝脈、督脈名異而同體也。|
|此生病從少腹上衝心而痛，不得前後，為衝疝①。其女子不孕，癃痔遺溺嗌乾②。督脈生病，治督脈，治在骨上，甚者在齊下營③。其上氣有音者，治其喉中央，在缺盆中者④。|
|①尋此生病，正是任脈，經雲為衝疝者，正明督脈，以別主而異目也，何者？若一脈一氣而無陰陽之異主，則此生病者，當心背俱痛，豈獨衝心而為疝乎！|
|②亦以衝脈、任脈并自少腹上至于咽喉，又以督脈循陰器，合篡間，繞篡後，別繞臀，故不孕癃痔遺溺嗌乾也。所以謂之任脈者，女子得之以任養也，故經雲此病其女子不孕也。所以謂之衝脈者，以其氣上衝也，故經雲此生病從少腹上衝心而痛也。所以謂之督脈者，以其督領經脈之海也。由此三用，故一源三歧，經或通呼，似相謬引。|
|③此亦正任脈之分也，衝任督三脈異名同體亦明矣。骨上，謂腰橫骨上髦際中曲骨穴也，任脈足厥陰之會，刺可入同身寸之一寸半，若灸者，可灸三壯。齊下，謂齊直下同身寸之一寸陰交穴，任脈陰衝之會，刺可入同身寸之八分，若灸者，可灸五壯。|
|④中，謂缺盆兩間之中，天突穴，在頸結喉下，同身寸之四寸中央宛宛中，陰維任脈之會，低鍼取之，刺可入同身寸之一寸，留七呼，若灸者，可灸三壯。|
|其病上衝喉者，治其漸，漸者上俠頤也①。蹇膝伸不屈，治其楗②。坐而膝痛，治其機③。立而暑解，治其骸關④。膝痛，痛及拇指，治其膕⑤。坐而膝痛，如物隱者，治其關⑥。|
|①陽明之脈，漸上頤而環脣，故以俠頤名為漸也，是謂大迎，大迎，在曲頷前骨，同身寸之一寸三分陷中動脈，足陽明脈氣所發，刺可入同身寸之三分，留七呼，若灸者，可灸三壯。|
|②蹇膝，謂膝痛屈伸蹇難也。楗，謂髀輔骨上，橫骨下，股外之中，側立搖動，取之筋動應手。|
|③髖骨兩傍相接處。|
|④暑，熱也。若膝痛，立而膝骨解，中熱者，治其骸關。骸關，謂膝解也，一經云：「起而引解，言膝痛起立，痛引膝骨解之中也。」暑引二字其義則異，起立二字其意頗同。|
|⑤膕，謂膝解之後，曲腳之中，委中穴，背面取之脈動應手，足太陽脈之所入，刺可入同身寸之五分，留七呼，若灸者，可灸三壯。|
|⑥關，在膕上，當楗之後背，立按之以動，搖筋應手。|
|膝痛不可屈伸，治其背內①。連**䯒**若折，治陽明中俞**髎**②。若別治巨陽少陰滎③。淫濼脛痠不能久立，治少陽之維④，在外上五寸⑤。輔骨上，橫骨下，為楗。俠髖為機。膝解為骸關。俠膝之骨為連骸。骸下為輔，輔上為膕，膕上為關，頭橫骨為枕⑥。|
|①謂大杼穴也，所在灸刺分壯與氣穴同法。|
|②若膝痛不可屈伸，連**䯒**痛如折者，則鍼陽明脈中俞**髎**也，是則正取三里穴也。|
|③若痛而膝如別離者，則治足太陽少陰之滎也。足太陽滎，通谷也，在足小指外側本節前陷者中，刺可入同身寸之二分，留五呼，若灸者，可灸三壯。足少陰滎，然穀也，在足內踝前起大骨下陷者中，刺可入同身寸之三分，留三呼，若灸者，可灸三壯。|
|④《新校正》云：『按《甲乙經》外踝上五寸，乃足少陽之絡，此云維者字之誤也。』|
|⑤淫濼，謂似酸痛而無力也。三寸一雲四寸，中誥圖經外踝上四寸無穴，五寸是光明穴也，足少陽之絡，刺可入同身寸之七分，留十呼，若灸者，可灸五壯。　　《新校正》云：『按《甲乙經》云：「刺入六分，留七呼。」』|
|⑥由是則謂膝輔骨上，腰髖骨下為楗，楗上為機。膝外為骸關，楗後為關，關下為膕，膕下為輔骨，輔骨上為連骸，連骸者，是骸骨相連接處也。頭上之橫骨為枕骨。|
|水俞五十七穴者，尻上五行，行五；伏菟上兩行，行五；左右各一行，行五；踝上各一行，行六穴①。髓空在腦後三分，在顱際銳骨之下②。一在齗基下③。一在項後中，復骨下④。一在脊骨上空，在風府上⑤。脊骨下空，在尻骨下⑥。空數髓空，在面俠鼻⑦。或骨空在口下，當兩肩⑧。|
|①所在刺灸分壯具《水熱穴論》中，此皆是骨空，故氣穴篇內與此重言爾。|
|②是謂風府，通腦中也。|
|③當頤下骨陷中，有穴容豆，中誥名下頤。|
|④謂**瘖**門穴也，在項髮際宛宛中，入系舌本，督脈陽維之會，仰頭取之，刺可入同身寸之四分，禁不可灸。|
|⑤上，謂腦戶穴也，在枕骨上大羽後，同身寸之一寸五分宛宛中，督脈足太陽之會，此別腦之戶，不可妄灸，灸之不幸令人**瘖**，刺可入同身寸之三分，留三呼。《新校正》云：『按《甲乙經》「大羽者，強間之別名」，氣府注云：「若灸者，可灸五壯。」』|
|⑥不應主療，經闕其名。《新校正》云：『按《甲乙經》長強在脊**骶**端，正在尻骨下，王氏云不應主療，經闕其名得非誤乎。|
|⑦謂顴**髎**等穴，經不二指陳其處，小小者爾。|
|⑧謂大迎穴也，所在刺灸分壯與前俠頤同法。|
|兩髆骨空，在髆中之陽①。臂骨空在臂陽，去踝四寸，兩骨空之間②。股骨上空，在股陽，出上膝四寸③。**䯒**骨空，在輔骨之上端④。股際骨空，在毛中動下⑤。尻骨空，在髀骨之後，相去四寸⑥。扁骨有滲理湊，無髓孔，易髓無空⑦。|
|①近肩**髃**穴，經無名。|
|②在支溝上同身寸之一寸，是謂通間。《新校正》云：『按《甲乙經》支溝上一寸名三陽絡，通間豈其別名歟？』|
|③在陰市上，伏菟穴下，在承楗也。|
|④謂犢鼻穴也，在膝髕下，**䯒**骨上，俠解，大筋中，足陽明脈氣所發，刺可入同身寸之六分，若灸者，可灸三壯耳。|
|⑤經闕其名。|
|⑥是謂尻骨八**髎**穴也。|
|⑦扁骨，謂尻間扁戾骨也，其骨上有滲灌，文理歸湊之，無別髓孔也。易，亦也。骨有孔則髓有孔，骨若無孔髓亦無孔也。|
|灸寒熱之法，先灸項大椎，以年為壯數①。次灸橛骨，以年為壯數②。視背俞陷者，灸之③。舉臂，肩上陷者，灸之④。兩季脇之間，灸之⑤。外踝上絕骨之端，灸之⑥。足小指次指間，灸之⑦。|
|①如患人之年數。|
|②尾窮，謂之橛骨。|
|③背胂骨際有陷處也。|
|④肩**髃**穴也，在肩端兩骨間，手陽明蹻脈之會，刺可入同身寸之六分，留六呼，若灸者，可灸三壯。|
|⑤京門穴，腎募也，在髂骨與腰中季脇本，俠脊，刺可入同身寸之三分，留七呼，若灸者，可灸三壯。|
|⑥陽輔穴也，在足外踝上，輔骨前，絕骨之端，如前同身寸之三分所，去丘虛七寸，足少陽脈之所行也，刺可入同身寸之五分，留七呼，若灸者，可灸三壯。《新校正》云：『按《甲乙經》云：「在外踝上四寸。」』|
|⑦俠谿穴也，在足小指次指歧骨間，本節前陷者中，足少陽脈之所流也，刺可入同身寸之三分，留三呼，若灸者，可灸三壯。《新校正》云：『按《甲乙經》「流」當作「留」字。』|
|**腨**下陷脈，灸之①。外踝後，灸之②。缺盆骨上，切之堅痛如筋者，灸之③。膺中陷骨間，灸之④。掌束骨下，灸之⑤。齊下關元三寸，灸之⑥。**→【腨﹝月耑﹞：音，ㄔㄨㄢˋ。腨：小腿肚。】**|
|①承筋穴也，在**腨**中央陷者中，足太陽脈氣所發也，禁不可刺，若灸者，可灸三壯。《新校正》云：『按《刺腰痛篇》注云：「**腨**中央如外陷者中。」』|
|②崑崙穴也，在足外踝後，跟骨上陷者中，細脈動應手，足太陽脈之所行也，刺可入同身寸之五分，留十呼，若灸者，可灸三壯。|
|③經闕其名，當隨其所有而灸之。|
|④天突穴也，所在灸刺分壯與前缺盆中者同法。|
|⑤陽池穴也，在手錶腕上陷者中，手少陽脈之所過也，刺可入同身寸之二分，留六呼，若灸者，可灸三壯。|
|⑥正在齊下同身寸之三寸也，足三陰任脈之會，刺可入同身寸之二寸，留七呼，若灸者，可灸七壯。《新校正》云：『按氣府注云：「刺可入一寸。」二寸者非。』|
|毛際動脈，灸之①。膝下三寸分間，灸之②。足陽明跗上動脈，灸之③。巔上一，灸之④。犬所囓之處，灸之三壯，即以犬傷病法灸之⑤。凡當灸二十九處。傷食灸之⑥，不已者，必視其經之過于陽者，數刺其俞而藥之⑦。|
|①以脈動應手為處，即氣街穴也。|
|②三里穴也，在膝下同身寸之三寸，**䯒**骨外廉，兩筋肉分間，足陽明脈之所入也，刺可入同身寸之一寸，留七呼，若灸者，可灸三壯。|
|③衝陽穴也，在足跗上同身寸之五寸，骨間動脈，足陽明脈之所過也，刺可入同身寸之三分，留十呼，若灸者，可灸三壯。《新校正》云：『按《甲乙經》及《全元起本》足陽明下有「灸之」二字并跗上動脈，是二穴今王氏去灸之二字，則見二穴今于注中，卻存灸之二字以開疑之。』|
|④百會穴也，在頂中央旋毛，中陷容指，督脈足太陽脈之交會，刺可入同身寸之三分，若灸者，可灸五壯。|
|⑤犬傷而發寒熱者，即以犬傷法三壯灸之。|
|⑥傷食為病亦發寒熱，故灸。《新校正》云：『詳足陽明不別，灸則有二十八處，疑王氏去上文灸之二字者非。』|


經筋醫理探源(永康堂‧張老師)


