# 《刺要論篇》　第五十




重廣補注《黃帝內經·素問》卷　第十四


啟玄子次注，林億、孫奇、高保衡等奉敕校正，孫兆重改誤。


《刺要論》《刺齊論》《刺禁論》《刺志論》《鍼解》《長刺節論》


《刺要論篇》　第五十①


　　①《新校正》云：『按《全元起本》在第六卷刺齊篇中。』


黃帝問曰：『願聞刺要。』


岐伯對曰：『病有浮沉，刺有淺深，各至其理，無過其道①。過之則內傷，不及則生外壅，壅則邪從之②。淺深不得，反為大賊，內動五藏，後生大病③。故曰：「病有在毫毛腠理者，有在皮膚者，有在肌肉者，有在脈者，有在筋者，有在骨者，有在髓者④。」


　　①道，謂氣所行之道也。


　　②過之內傷，以大深也。不及外壅，以妄益他分之氣也。氣益而外壅，故邪氣隨虛而從之也。


　　③賊，謂私害。動，謂動亂。然不及則外壅，過之則內傷，既且外壅內傷是為大病之階漸爾。故曰：『後生大病也。』


　　④毛之長者，曰毫。皮之文理，曰腠理。然二者皆皮之可見者也。


是故刺毫毛腠理，無傷皮，皮傷則內動肺，肺動則秋病溫瘧，泝泝然寒慄①。刺皮無傷肉，肉傷則內動脾，脾動則七十二日，四季之月，病腹脹，煩不嗜食②。刺肉無傷脈，脈傷則內動心，心動則夏病心痛③。刺脈無傷筋，筋傷則內動肝，肝動則春病熱而筋弛④。刺筋無傷骨，骨傷則內動腎，腎動則冬病脹腰痛⑤。刺骨無傷髓，髓傷則銷鑠，䯒痠，體解㑊然，不去矣⑥。
→【慄〔忄栗〕：音，ㄌㄧˋ。意：同「栗」。】
→【㑊﹝亻亦﹞：音亦,懈惰也。】


　　①《鍼經》曰：『凡刺有五，以應五藏。一曰半刺，半刺者，淺內而疾發鍼，令鍼傷多如拔髮狀，以取皮氣，此肺之應也。』然此其淺以應于肺，腠理毫毛猶應更淺，當取髮根，淺深之半爾。肺之合皮，王于秋氣，故肺動則秋病，溫瘧泝泝然寒慄也。


　　②脾之合肉，寄王四季，又其脈從股內前廉，入腹，屬脾，絡胃，上鬲，俠咽，連舌本，散舌下，其支別者，復從胃別，上鬲注心中，故傷肉則動脾，脾動則四季之月腹脹，煩而不嗜食也。七十二日，四季之月者，謂三月六月九月十二月各十二日後，土寄王十八日也。


　　③心之合脈，王于夏氣，真心少陰之脈起，于心中，出屬心系。心包心主之脈，起于胸中，出屬心包。
　　《平人氣象論》曰：『藏真通于心，故脈傷則動心。』心動則夏病心痛。


　　④肝之合筋，王于春氣。
　　《鍼經》曰：『熱則筋緩，故筋傷則動肝。』肝動則春病熱而筋弛緩。弛，猶縱緩也。


　　⑤腎亦合骨，王于冬氣。腰為腎府，故骨傷則動腎，腎動則冬病腰痛也。腎之脈直行者，從腎上貫肝鬲，故脹也。


　　⑥髓者，骨之充。
　　《鍼經》曰：『髓海不足則腦轉耳鳴，䯒痠，眩冒。』故髓傷則腦髓銷鑠，䯒㑊然，不去也。銷鑠，謂髓腦銷鑠。解㑊，謂強不強，弱不弱，熱不熱，寒不寒解。解㑊，㑊然不可名之也。腦髓銷鑠，骨空之所致也。
 經筋醫理探源(永康堂‧張老師)
             


