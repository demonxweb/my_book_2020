# 《刺齊論篇》　第五十一



**《刺齊論篇》　第五十一①**


---
- ①《新校正》云：『按《全元起本》在第六卷。』


黃帝問曰：『願聞刺淺深之分①？』


岐伯對曰：『刺骨者無傷筋，刺筋者無傷肉，刺肉者無傷脈，刺脈者無傷皮，刺皮者無傷肉，刺肉者無傷筋，刺筋者無傷骨。』


帝曰：『余未知其所謂？願聞其解。』


岐伯曰：『刺骨無傷筋者，鍼至筋而去，不及骨也；刺筋無傷肉者，至肉而去，不及筋也；刺肉無傷脈者，至脈而去，不及肉也；刺脈無傷皮者，至皮而去，不及脈也②。所謂刺皮無傷肉者，病在皮中，鍼入皮中無傷肉也；刺肉無傷筋者，過肉中筋也；刺筋無傷骨者，過筋中骨也。此之謂反也③。』
- ①謂皮肉筋脈骨之分位也。
- ②是皆謂遣邪也。然筋有寒邪，肉有風邪，脈有濕邪，皮有熱邪，則如是遣之。所謂邪者，皆言其非順正氣，而相干犯也。《新校正》云：『詳此謂刺淺不至所當刺之處也。下文則誡其太深也。』
- ③此則誡過分太深也。《新校正》云：『按全元起云：「刺如此者是謂傷，此皆過，過必損其血氣，是謂逆也。邪必因而入也。」』


經筋醫理探源(永康堂‧張老師)


