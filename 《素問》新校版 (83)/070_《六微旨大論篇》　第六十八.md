# 《六微旨大論篇》　第六十八

|**《六微旨大論篇》　第六十八**|
|黃帝問曰：『嗚呼遠哉！天之道也，如迎浮雲，若視深淵，視深淵尚可測，迎浮雲莫知其極①。夫子數言，謹奉天道，余聞而藏之，心私異之，不知其所謂也，願夫子溢志，盡言其事，令終不滅，久而不絕，天之道可得聞乎②！』|
|岐伯稽首再拜對曰：『明乎哉問！天之道也，此因天之序，盛衰之時也。』|
|①深淵靜瀅而澄澈，故視之可測其深淺，浮雲飄泊而合散，故迎之莫詣其邊涯，言蒼天之象如淵，可視乎！鱗介運化之道，猶雲莫測其去留，六氣深微，其于運化，當知是喻矣。《新校正》云：『詳此文與《疏五過論》文重。』|
|②運化生成之道也。|
|帝曰：『願聞天道六六之節，盛衰何也①？』|
|岐伯曰：『上下有位，左右有紀②。故少陽之右，陽明治之，陽明之右，太陽治之，太陽之右，厥陰治之，厥陰之右，少陰治之，少陰之右，太陰治之，太陰之右，少陽治之，此所謂氣之標，蓋南面而待也③。故曰：「因天之序，盛衰之時，移光定位，正立而待之。」此之謂也④。少陽之上，火氣治之，中見厥陰⑤。陽明之上，燥氣治之，中見太陰⑥。太陽之上，寒氣治之，中見少陰⑦。厥陰之上，風氣治之，中見少陽⑧。少陰之上，熱氣治之，中見太陽⑨。太陰之上，濕氣治之，中見陽明⑩。所謂本也，本之下，中之見也，見之下，氣之標也⑪。本標不同，氣應異象⑫。』|
|①六六之節，經已荅，問天師夫敷其旨，故重問之。|
|②上下，謂司天地之氣二也，餘左右四氣，在歲之左右也。|
|③標，末也，聖人南面而立，以閱氣之至也。|
|④移光，謂日移光。定位，謂面南觀氣，正立觀歲數，氣之至則氣可待之也。|
|⑤少陽南方火，故上見火氣治之，與厥陰合，故中見厥陰也。|
|⑥陽明西方金，故上燥，氣治之，與太陰合，故氣燥之下，中見大陰也。|
|⑦太陽北方水，故上寒氣治之，與少陰合，故寒氣之下，中見少陰也。《新校正》云：『按《六元正紀大論》云：「太陽所至，為寒生，中為溫。」與此義同。』|
|⑧厥陰東方木，故上風氣治之，與少陽合，故風氣之下，中見少陽也。|
|⑨少陰東南方君火，故上熱氣治之，與太陽合，故熱氣之下，中見太陽也。《新校正》云：『按《六元正紀大論》云：「少陰所至，為熱生，中為寒。」與此義同。』|
|⑩太陰西南方土，故上濕氣治之，與陽明合，故濕氣之下，中見陽明也。|
|⑪本，謂元氣也。氣則為主，則文言著矣。《新校正》云：『詳注云：「文言著矣。」疑誤。』|
|⑫本者，應之元。標者，病之始。病生形用，求之標，方施其用，求之本，標本不同，求之中，見法萬全。《新校正》云：『按《至真要大論》云：「六氣標本不同，氣有從本者，有標本者，有不從標本者。」少陽太陰從本，少陰太陽從本從標，陽明厥陰不從標本，從乎中，故從本者化生于本，從標本者有標本之化，從中者以中氣為化。』|
|帝曰：『其有至而至，有至而不至，有至而太過，何也①？』|
|岐伯曰：『至而至者，和；至而不至，來氣不及也；未至而至，來氣有餘也②。』|
|帝曰：『至而不至，未至而至，如何③？』|
|岐伯曰：『應則順，否則逆，逆則變生，變則病④。』|
|帝曰：『善。請言其應？』|
|岐伯曰：『物生其應也，氣脈其應也⑤。』|
|①皆謂天之六氣也。初之氣起于立春前十五日，餘二三四五終氣次至，而分治六十日餘八十七刻半。|
|②時至而氣至，和平之應，此則為平歲也。假令甲子歲氣有餘于癸亥歲，未當至之期，先時而至也；乙丑歲氣不足于甲子歲，當至之期，後時而至也，故曰『來氣不及、來氣有餘也。』言初氣之至期如此。歲氣有餘，六氣之至皆先時；歲氣不及，六氣之至皆後時；先時後至，後時先至，各差十三日而應也。《新校正》云：『按金匱要略云：「有未至而至，有至而不至，有至而不去，有至而太過，冬至之後，得甲子夜半，少陽起，少陰之時陽始生，天得溫和，以未得甲子，天因溫和，此為未至而至也；以得甲子而天未溫和，此為至而不至；以得甲子而天寒不解，此為至而不去；以得甲子而天溫如盛夏時，此為至而太過。」此亦論氣應之一端也。』|
|③言太過不及，歲當至晚至早之時應也。|
|④當期為應，愆時為否，天地之氣，生化不息，無止礙也。不應有而有，應有而不有，是造化之氣失常，失常則氣變，變常則氣血紛撓而為病也，天地變而失常，則萬物皆病。|
|⑤物之生榮有常時，脈之至有常期，有餘歲早，不及歲晚，皆依期至也。|
|帝曰：『善。願聞地理之應，六節氣位何如？』|
|岐伯曰：『顯明之右，君火之位也，君火之右，退行一步，相火治之①。復行一步，土氣治之②。復行一步，金氣治之③。復行一步，水氣治之④。復行一步，木氣治之⑤。復行一步，君火治之⑥。|
|①日出，謂之顯明，則卯地，氣分春也。自春分後六十日有奇，斗建卯正至于巳，正君火位也。自斗建巳正至未之中，三之氣分，相火治之，所謂少陽也。君火之位，所謂少陰熱之分也，天度至此，暄淑大行，居熱之分，不行炎暑，君之德也。少陽居之，為僣逆，大熱早行，疫癘乃生；陽明居之，為溫涼不時；太陽居之，為寒雨閒熱；厥陰居之，為風濕雨生羽蟲；少陰居之，為天下疵疫，以其得位，君令宣行故也；太陰居之，為時雨。火有二位，故以君火為六氣之始也。相火則夏至日前後各三十日也，少陽之分，火之位也，天度至此，炎熱大行。少陽居之，為熱暴至草萎，河乾炎亢，濕化晚布；陽明居之，為涼氣間發；太陽居之，為寒氣間至，熱爭冰雹；厥陰居之，為風熱大行，雨生羽蟲；少陰居之，為大暑炎亢；太陰居之，為雲雨雷電。退，謂南面視之在位之右也。一步，凡六十日又八十七刻半，餘氣同法。|
|②雨之分也，即秋分前六十日而有奇，斗建未正至酉之中，四之氣也。天度至此，雲雨大行，濕蒸乃作。少陽居之，為炎熱沸騰，雲雨雷雹；陽明居之，為清雨霧露；太陽居之，為寒雨害物；厥陰居之，為暴風雨摧拉，雨生倮蟲；少陰居之，為寒熱氣反用，山澤浮雲，暴雨溽蒸；太陰居之，為大雨霪霪。|
|③燥之分也，即秋分後六十日而有奇，自斗建酉正至亥之中，五之氣也。天度至此，萬物皆燥。少陽居之，為溫清更正，萬物乃榮；陽明居之，為大涼燥疾；太陽居之，為早寒；厥陰居之，為涼風大行，雨生介蟲；少陰居之，為秋濕，熱病時行；太陰居之，為時雨沉陰。|
|④寒之分也，即冬至日前後各三十日，自斗建亥至醜之中，六之氣也。天度至此，寒氣大行。少陽居之，為冬溫，蟄蟲不藏，流水不冰；陽明居之，為燥寒勁切；太陽居之，為大寒凝冽；厥陰居之，為寒風摽揚，雨生鱗蟲。少陰居之，為蟄蟲出見，流水不冰；太陰居之，為凝陰寒雪，地氣濕也。|
|⑤風之分也，即春分前六十日而有奇也，自斗建醜正至卯之中，初之氣也。天度至此，風氣乃行，天地神明號，今之始也，天之使也。少陽居之，為溫疫至；陽明居之，為清風，霧露朦昧；太陽居之，為寒風切冽，霜雪水冰；厥陰居之，為大風發榮，雨生毛蟲；少陰居之，為熱風傷人，時氣流行；太陰居之，為風雨，凝陰不散。|
|⑥熱之分也，復春分始也，自斗建卯正至已之中，二之氣也。凡此六位，終紀一年，六六三百六十日，六八四百八十刻，六七四十二刻，其餘半刻積而為三，約終三百六十五度也餘，奇細分率之可也。|
|相火之下，水氣承之①。水位之下，土氣承之②。土位之下，風氣承之③。風位之下，金氣承之④。金位之下，火氣承之⑤。君火之下，陰精承之⑥。』|
|①熱盛水承，條蔓柔弱。湊潤衍溢，水象可見。《新校正》云：『按《六元正紀大論》云：「少陽所至，為火生、終為蒸溽。」則水承之義可見。又云：「少陽所至，為摽風燔燎霜凝。」亦下承之水氣也。』|
|②寒甚物堅，水冰流涸，土象斯見，承下明矣。《新校正》云：『按《六元正紀大論》云：「太陽所至，為寒雪冰雹白埃。」則土氣承之之義也。』|
|③疾風之後，時雨乃零，是則濕為風吹化而為雨。《新校正》云：『按《六元正紀大論》云：「太陰所至，為濕生，終為注雨。」則土位之下，風氣承之而為雨也，又云：「太陰所至，為雷霆驟注烈風。」則風承之義也。』|
|④風動氣清，萬物皆燥，金承木下，其象昭然。《新校正》云：『按《六元正紀大論》云：「厥陰所至，為風生，終為肅。」則金承之義可見，又云：「厥陰所至，飄怒大涼。」亦金承之義也。』|
|⑤鍛金生熱則火流，金乘火之上理無妄也。《新校正》云：『按《六元正紀大論》云：「陽明所至，為散落溫。」則火乘之義也。』|
|⑥君火之位，大熱不行，蓋為陰精制承其下也。諸以所勝之氣乘于下者，皆折其摽盛，此天地造化之大體爾。《新校正》云：『按《六元正紀大論》云：「少陰所至，為熱生，中為寒。」則陰承之義可知，又云：「少陰所至，為大暄寒。」亦其義也，又按《六元正紀》云：「水發而雹雪，土發而飄驟，木發而毀折，金發而清明，火發而曛昧，何氣使然？曰氣有多少，發有微甚，微者當其氣，甚者兼其下，徵其下氣而見可知也。」所謂徵其下者，即此六承氣也。』|
|帝曰：『何也？』|
|岐伯曰：『亢則害，承廼制，制則生化，外列盛衰，害則敗亂，生化大病①。』|
|帝曰：『盛衰何如？』|
|岐伯曰：『非其位則邪，當其位則正，邪則變甚，正則微。』|
|帝曰：『何謂當位？』|
|岐伯曰：『木運臨卯，火運臨午，土運臨四季，金運臨酉，水運臨子，所謂歲會氣之平也②。』|
|帝曰：『非位何如？』|
|岐伯曰：『歲不與會也③。』|
|①亢，過極也，物惡其極。|
|②非太過非不及是謂平運主歲也。平歲之氣，物生脈應，皆必合期，無先後也。《新校正》云：『詳木運臨卯，丁卯歲也。火運臨午，戊午歲也。土運臨四季，甲辰、甲戌、己丑、己未歲也。金運臨酉，乙酉歲也。水運臨子，丙子歲也。內戊午、己丑、己未、乙酉，又為太一天符。|
|③不與本辰相逢會也。|
|帝曰：『土運之歲，上見太陰；火運之歲，上見少陽少陰①。金運之歲，上見陽明；木運之歲，上見厥陰；水運之歲，上見太陽，奈何？』|
|岐伯曰：『天之與會也②。故《天元冊》曰：「天符。」』|
|帝曰：『天符、歲會何如？』|
|岐伯曰：『太一天符之會也③。』|
|①少陰少陽皆火氣。|
|②天氣與運氣相逢會也。《新校正》云：『詳土運之歲，上見太陰，己丑、己未也；火運之歲，上見少陽，戊寅、戊申也，上見少陰，戊子、戊午也；金運之歲，上見陽明，乙卯、乙酉也；木運之歲，上見厥陰，丁巳、丁亥也；水運之歲，上見太陽，丙辰、丙戌。內己丑、己未、戌午、乙酉又為太一天符，按《六元正紀大論》云：「太過而同天化者三，不及而同天化者亦三。」戊子、戊午，太徵上臨少陰；戊寅、戊申，太徵上臨少陽；丙辰、丙戌，太羽上臨太陽，如是者三。丁巳、丁亥，少角上臨厥陰；乙卯、乙酉，少商上臨陽明；己丑、己未，少宮上臨太陰，如是者三。臨者，太過不及，皆曰天符。』|
|③是謂三合，一者天會，二者歲會，三者運會也。《天元紀大論》曰：『三合為治。』此之謂也。《新校正》云：『按太一天符之詳其《天元紀大論》注中。』|
|帝曰：『其貴賤何如？』|
|岐伯曰：『天符為執法，歲位為行令，太一天符為貴人①。』|
|帝曰：『邪之中也奈何？』|
|岐伯曰：『中執法者，其病速而危②。中行令者，其病徐而特③。中貴人者，其病暴而死④。』|
|帝曰：『位之易也何如？』|
|岐伯曰：『君位臣則順，臣位君則逆，逆則其病近，其害速；順則其病遠，其害微，所謂二火也⑤。』|
|①執法猶相輔，行令猶方伯，貴人猶君主。|
|②執法官人之繩準，自為邪僻，故病速而危。|
|③方伯無執法之權，故無速害病，但執持而已。|
|④義無凌犯，故病則暴而死。|
|⑤相火居君火是臣位居君位，故逆也。君火居相火，是君居臣位，君臨臣位，故順也。遠，謂里遠。近，謂里近也。|
|帝曰：『善。願聞其步何如？』|
|岐伯曰：『所謂步者，六十度而有奇①。故二十四步，積盈百刻而成日也②。』|
|帝曰：『六氣應五行之變何如？』|
|岐伯曰：『位有終始，氣有初中上下不同，求之亦異也③。』|
|帝曰：『求之奈何？』|
|岐伯曰：『天氣始于甲，地氣始于子，子甲相合，命曰歲立，謹候其時，氣可與期④。』|
|①奇，謂八十七刻又十分刻之五也。|
|②此言天度之餘也，夫言周天之度者，三百六十五度四分度之一也。二十四步，正四歲也。四分度之一，二十五刻也。四歲氣乘，積已盈百刻，故成一日，度一日也。|
|③位，地位也。氣，天氣也。氣與位互有差移，故氣之初，天用事，氣之中，地主之，地主則氣流于地，天用則氣騰于天，初與中皆分天步而率刻爾。初中各三十日餘四十三刻四分刻之三也。|
|④子甲相合，命曰歲立，則甲子歲也，謹候水刻早晏，則六氣悉可與期爾。|
|帝曰：『願聞其歲，六氣始終早晏何如？』|
|岐伯曰：『明乎哉問也！甲子之歲，初之氣，天數始于水下一刻①。終于八十七刻半②。二之氣，始于八十七刻六分③。終于七十五刻④。三之氣，始于七十六刻⑤。終于六十二刻半⑥。四之氣，始于六十二刻六分⑦。終于五十刻⑧。五之氣，始于五十一刻⑨。終于三十七刻半⑩。六之氣，始于三十七刻六分⑪。終于二十五刻⑫。所謂初六天之數也⑬。|
|①常起于平明寅初一刻，艮中之南也。《新校正》云：『按戊辰、壬申、丙子、庚辰、甲申、戊子、壬辰、丙申、庚子、甲辰、戊申、壬子、丙辰、庚申歲同此，所謂辰申子歲氣會，同陰陽法，以是為三合。』|
|②子正之中，夜之半也，外十二刻半，入二氣之初，諸餘刻同入也。|
|③子中之左也。|
|④戌之後四刻也，外二十五刻，入次三氣之初率。|
|⑤亥初之一刻。|
|⑥酉正之中也，外三十七刻半差入後。|
|⑦酉中之北。|
|⑧未後之四刻也，外五十刻差入後。|
|⑨申初之一刻。|
|⑩午正之中，晝之半也，外六十二刻半差入後。|
|⑪午中之酉。|
|⑫辰正之後四刻，外七十五刻差入後。|
|⑬天地之數，二十四氣乃大會而同，故命此曰初六天數也。|
|乙丑歲初之氣，天數始于二十六刻①，終于一十二刻半②。二之氣始于一十二刻六分③，終于水下百刻④。三之氣始于一刻⑤，終于八十七刻半⑥。四之氣始于八十七刻六分⑦，終于七十五刻⑧。五之氣始于七十六刻⑨，終于六十二刻半⑩。六之氣始于六十二刻六分⑪，終于五十刻⑫。所謂六二天之數也⑬。|
|①已初之一刻。《新校正》云：『按己巳、癸酉、丁丑、辛已、乙酉、己丑、癸巳、丁酉、辛丑、乙巳、己酉、癸丑、丁巳、辛酉歲同，所謂巳酉丑歲氣會同也。』|
|②卯正之中。|
|③卯中之南。|
|④丑後之四刻。|
|⑤又寅初之一刻。|
|⑥子正之中。|
|⑦子中正東。|
|⑧戌後之四刻。|
|⑨亥初之一刻。|
|⑩酉正之中。|
|⑪酉中之北。|
|⑫未後之四刻。|
|⑬一六為初六，二六為六二，名次也。|
|丙寅歲初之氣，天數始于五十一刻①，終于三十七刻半②。二之氣始于三十七刻六分③，終于二十五刻④。三之氣始于二十六刻⑤，終于一十二刻半⑥。四之氣始于一十二刻六分⑦，終于水下百刻⑧。五之氣始于一刻⑨，終于八十七刻半⑩。六之氣始于八十七刻六分⑪，終于七十五刻⑫。所謂六三天之數也。|
|①申初之一刻。《新校正》云：『按庚午、甲戌、戊寅、壬午、丙戌、庚寅、甲午、戊戌、壬寅、丙午、庚戌、甲寅、戌午、壬戌歲同此，所謂寅午戌歲氣會同。』|
|②午正之中。|
|③午中之西。|
|④辰後之四刻。|
|⑤已初之一刻。|
|⑥卯正之中。|
|⑦卯中之南。|
|⑧丑後之四刻。|
|⑨寅初之一刻。|
|⑩子正之中。|
|⑪子中之左。|
|⑫戌後之四刻。|
|丁卯歲初之氣，天數始于七十六刻①，終于六十二刻半②。二之氣始于六十二刻六分③，終于五十刻④。三之氣始于五十一刻⑤，終于三十七刻半⑥。四之氣始于三十七刻六分⑦，終于二十五刻⑧。五之氣始于二十六刻⑨，終于一十二刻半⑩。六之氣始于一十二刻六分⑪，終于水下百刻⑫。所謂六四天之數也，次戊辰歲初之氣，復始于一刻，常如是無已，周而復始⑬。』|
|①亥初之一刻。《新校正》云：『按辛未、乙亥、己卯、癸未、丁亥、辛卯、乙未、己亥、癸卯、丁未、辛亥、乙卯、己未、癸亥歲同此，所謂卯未亥歲氣會同。』|
|②酉正之中。|
|③酉中之北。|
|④未後之四刻。|
|⑤申初之二刻。|
|⑥午正之中。|
|⑦午中之西。|
|⑧辰後之四刻。|
|⑨已初之一刻。|
|⑩卯正之中。|
|⑪卯中之南。|
|⑫丑後之四刻。|
|⑬始自甲子年，終于癸亥歲，常以四歲為一小周，一十五周為一大周，以辰命歲，則氣可與期。|
|＊附註：|
||年歲|初之氣|二之氣|三之氣|四之氣|五之氣|六之氣||甲子|（100＋1）-87.5|87.5-75|（75＋1）-62.5|62.5-50|（50＋1）-37.5|37.5-25||乙丑|（25＋1）-12.5|12.5-100|（100＋1）-87.5|87.5-75|（75＋1）-62.5|62.5-50||丙寅|（50＋1）-37.5|37.5-25|（25＋1）-12.5|12.5-100|（100＋1）-87.5|87.5-75||丁卯|（75＋1）-62.5|62.5-50|（50＋1）-37.5|37.5-25|（25＋1）-12.5|12.5-100||戊辰|（100＋1）-87.5|87.5-75|（75＋1）-62.5|62.5-50|（50＋1）-37.5|37.5-25||同甲子||
|帝曰：『願聞其歲會何如？』|
|岐伯曰：『悉乎哉問也！日行一周，天氣始于一刻①。日行再周，天氣始于二十六刻②。日行三周天氣始于五十一刻③。日行四周，天氣始于七十六刻④，日行五周天氣復始于一刻⑤，所謂一紀也⑥。是故寅午戌歲氣會同，卯未亥歲氣會同，辰申子歲氣會同，巳酉丑歲氣會同，終而復始⑦。』|
|①甲子歲也。|
|②乙丑歲也。|
|③丙寅歲也。|
|④丁卯歲也。|
|⑤戊辰歲也，餘五十五歲循環周而復始矣。|
|⑥法以四年為一紀，循環不已餘三歲一會同，故有三合也。|
|⑦陰陽法以是為三合者，緣其氣會同也，不爾則各在一方，義無由合。|
|帝曰：『願聞其用也？』|
|岐伯曰：『言天者求之本，言地者求之位，言人者求之氣交①。』|
|帝曰：『何謂氣交？』|
|岐伯曰：『上下之位，氣交之中，人之居也②。故曰：「天樞之上，天氣主之，天樞之下，地氣主之，氣交之分，人氣從之，萬物由之。」此之謂也③。』|
|①本，謂天六氣，寒、暑、燥、濕、風、火也，三陰三陽由是生化，故云本。所謂六元者也，位，謂金木火土水君火也，天地之氣，上下相交，人之所處者也。|
|②自天之下，地之上，則二氣交合之分也，人居地上，故氣交合之中，人之居也，是以化生變易，皆在氣交之中也。|
|③天樞，當齊之兩傍也，所謂身半矣。伸臂指天，則天樞正當身之半也，三分折之，上分應天，下分應地，中分應氣交，天地之氣，交合之際，所遇寒、暑、燥、濕、風、火，勝復之變之化，故人氣從之，萬物生化悉由而合散也。|
|帝曰：『何謂初中？』|
|岐伯曰：『初凡三十度而有奇，中氣同法①。』|
|帝曰：『初中何也？』|
|岐伯曰：『所以分天地也②。』|
|帝曰：『願卒聞之！』|
|岐伯曰：『初者，地氣也；中者，天氣也③。』|
|帝曰：『其升降何如？』|
|岐伯曰：『氣之升降，天地之更用也④。』|
|帝曰：『願聞其用何如？』|
|岐伯曰：『升已而降，降者，謂天。降已而升，升者，謂地⑤。天氣下降，氣流于地，地氣上升，氣騰于天，故高下相召，升降相因而變作矣⑥。』|
|①奇，謂三十日餘四十三刻又四十分刻之三十也。初中相合，則六十日餘八十七刻半也，以各餘四十分刻之三十，故云中氣同法也。|
|②以是知氣高下，生人病主之也。|
|③氣之初，天用事，天用事則地氣上騰于太虛之內。氣之中，地氣主之，地氣主則天氣下降于有質之中。|
|④升，謂上升。降，謂下降。升極則降，降極則升，升降不已，故彰天地之更用也。|
|⑤氣之初，地氣升。氣之中，天氣降。升已而降，以下彰天氣之下流，降已而升，以上表地氣之上應，天氣下降，地氣上騰，天地交合，泰之象也。《易》曰：『天地交，泰。』是以天地之氣升降，常以三十日半下上，下上不已，故萬物生化無有休息，而各得其所也。|
|⑥氣有勝復，故變生也。《新校正》云：『按《六元正紀大論》云：「天地之氣盈虛何如？曰：天氣不足，地氣隨之，地氣不足，天氣從之，運居其中而常先也。惡所不勝，歸所和同，隨運歸從而生其病也。」故上勝則天氣降而下，下勝則地氣遷而上，多少而差其分微者小，差甚者大，差甚則位易，氣交易則大變生而病作矣。」|
|帝曰：『善。寒濕相遘，燥熱相臨，風火相值，其有聞乎！』|
|岐伯曰：『氣有勝復，勝復之作，有德有化，有用有變，變則邪氣居之①。』|
|帝曰：『何謂邪乎②？』|
|岐伯曰：『夫物之生從于化，物之極由乎變，變化之相薄，成敗之所由也③。故氣有往復，用有遲速，四者之有，而化而變，風之來也④。』|
|①夫撫掌成聲，沃火生沸，物之交合，象出其間，萬類交合，亦由是矣。天地交合則八風鼓拆，六氣交馳于其間，故氣不能正者，反成邪氣。|
|②邪者，不正之目也。天地勝復，則寒、暑、燥、濕、風、火六氣互為邪也。|
|③夫氣之有生化也，不見其形，不知其情，莫測其所起，莫究其所止，而萬物自生自化，近成無極，是謂天和。見其象，彰其動，震烈、剛暴、飄泊、驟卒、拉堅、摧殘、摺拆、鼓憟，是謂邪氣。故物之生也，靜而化成；其毀也，躁而變革。是以生從于化，極由乎變，變化不息，則成敗之由常在，生有涯分者，言有終始爾。《新校正》云：『按《天元紀大論》云：「物生謂之化，物極謂之變。」也。』|
|④天地易位，寒暑移方，水火易處，當動用時，氣之遲速往復，故不常在，雖不可究識意端，然微甚之用而為化為變，風所由來也。人氣不勝，因而感之，故病生焉，風匪求勝于人也。|
|帝曰：『遲速往復，風所由生，而化而變，故因盛衰之變耳，成敗倚伏，遊乎中，何也①？』|
|岐伯曰：『成敗倚伏，生乎動，動而不已則變作矣②。』|
|帝曰：『有期乎！』|
|岐伯曰：『不生不化，靜之期也③。』|
|帝曰：『不生化乎④！』|
|岐伯曰：『出入廢則神機化滅，升降息則氣立孤危⑤。|
|①夫倚伏者，禍福之萌也；有禍者，福之所倚也；有福者，禍之所伏也。由是故禍福互為倚伏，物盛則衰，樂極則哀，是福之極，故為禍所倚。否極之泰，未濟之濟，是禍之極，故為福所伏。然吉凶成敗，目擊道存，不可以終自然之理，故無尤也。|
|②動靜之理，氣有常運，其微也為物之化，其甚也為物之變，化流于物，故物得之以生，變行于物，故物得之以死，由是成敗倚伏生于動之微甚遲速爾，豈唯氣獨有是哉！人在氣中，養生之道，進退之用，當皆然也。《新校正》云：『按《至真要大論》云：「陰陽之氣清靜則化生治，動則苛疾起。」此之謂也。』|
|③人之期可見者，二也。天地之期不可見也，夫二可見者，一曰生之終也，其二曰變易。與上同體，然後捨小生化歸于大化，以死後猶化變未已，故可見者二也，天地終極，人壽有分，長短不相及，故人見之者鮮矣。|
|④言亦有不生不化者乎！|
|⑤出入，謂喘息也。升降，謂化氣也。夫毛、羽、倮、鱗、介及飛、走、蚑、行皆去氣根于身中，以神為動靜之主，故曰神機也。然金、玉、土、石、鎔、埏、草、木皆生氣根于外，假氣以成立主特，故曰氣立也。《五常政大論》曰：『根于中者，命曰神機，神去則機息；根于外者，命曰氣立，氣止則化絕。』此之謂也。故無是四者，則神機與氣立者，生死皆絕。《新校正》云：『按易云：「本乎天者親上，本乎地者親下。」周禮大宗伯有天產地產，大司徒雲動物植物，即此神機氣立之謂也。』|
|故非出入則無以生長壯老已，非升降則無以生長化收藏①。是以升降出入，無器不有②。故器者，生化之宇，器散則分之，生化息矣③。故無不出入，無不升降④。化有小大，期有近遠⑤。四者之有，而貴常守⑥。反常則災害至矣⑦。故曰：「無形無患。」此之謂也⑧。』|
|①夫自東自西自南自北者，假出入息以為化主，因物以全質者，陰陽升降之氣，以作生源，若非此道，則無能致是十者也。|
|②包藏生氣者，皆謂生化之器觸物然矣。夫竅橫者，皆有出入去來之氣；竅堅者，皆有陰陽升降之氣往復于中，何以明之，則壁窗戶牖兩面伺之，皆承來氣衝擊于人，是則出入氣也。夫陽升則井寒，陰升則水煖，以物投井及葉墜空中翩翩不疾，皆升氣所礙也。虛管溉滿，捻土懸之，水固不泄，為無升氣而不能降也。空瓶小口，頓溉不入，為氣不出而不能入也。由是觀之，升無所不降，降無所不升，無出則不入，無入則不出。夫群品之中，皆出入升降，不失常守，而雲非化者，未之有也。有識無識，有情無情，去出入已，升降而雲存者，未之有也。故曰升降出入，無器不有。|
|③器，謂天地及諸身也。宇，謂屋宇也。以其身形包藏府，藏受納神靈與天地同，故皆名器也。諸身者小，生化之器宇；太虛者廣，生化之器宇也。生化之器，自有小大，無不散也，夫小大器皆生有涯，分散有遠近也。|
|④真生假立形器者，無不有此二者。|
|⑤近者不見遠，謂遠者無涯；遠者無常見近，而嘆其其涯矣。既近遠不同，期合散殊，時節即有無、交競、異見、常乖，及至分散之時，則近遠同歸于一變。|
|⑥四者，謂出入升降也。有出入升降則為常守，有出無入，有入無出，有升無降，有降無升，則非生之氣也。若非胎息道成，居常而生，則未之有。屏出入息，泯升降氣，而能存其生化者，故貴當守。|
|⑦出入升降，生化之元生，故不可無之，反常之道則神去其室，生之微絕，非災害而何哉！|
|⑧夫喜于遂，悅于色，畏于難，懼于禍，外惡風寒暑濕，內繁飢飽愛欲，皆以形無所隱，故常嬰患累于人間也。若便想慕滋蔓，嗜慾無厭，外附權門，內豐情偽，則動以牢網，坐招燔**焫**，欲思釋縛，其可得乎！是以身為患階爾。老子曰：『吾所以有大患者，為吾有身。及吾無身，吾有何患。』此之謂也。夫身形與太虛釋然消散，復未知生化之氣，為有而聚耶！為無而滅乎！|
|帝曰：『善。有不生不化乎①！』|
|岐伯曰：『悉乎哉問也！與道合同，惟真人也②。』|
|帝曰：『善。』|
|①言人有逃陰陽免生化，而不生不化，無始無終，同太虛自然者乎！|
|②真人之身，隱見莫測，出入天地內外，順道至真以生，其為小也，入于無間，其為大也，過虛空界，不與道如一，其孰能爾乎！|


經筋醫理探源(永康堂‧張老師)


