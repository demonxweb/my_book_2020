# 《異法方宜論篇》　第十二

|**重廣補注《黃帝內經·素問》卷　第四**|
|啟玄子次注，林億、孫奇、高保衡等奉敕校正，孫兆重改誤。|
|《異法方宜論》《移精變氣論》《湯液醪醴論》|
|《玉板論要篇》《診要經終論》|
|**《異法方宜論篇》　第十二①**|
|①《新校正》云：『按《全元起本》在第九卷。』|
|黃帝問曰：『醫之治病也，一病而治各不同，皆愈，何也？』|
|岐伯對曰：『地勢使然也②。故東方之域，天地之所始生也③。魚鹽之地，海濱傍水④。其民食魚而嗜鹹，皆安其處，美其食⑤。魚者使人熱中，鹽者勝血⑥。故其民皆黑色疏理，其病皆為癰瘍⑦。其治宜砭石⑧。故砭石者亦從東方來⑨。|
|①不同，謂鍼石、灸**焫**、毒藥、導引、按蹻也。|
|②謂法天地生長收藏及高下燥濕之勢。|
|③法春氣也。|
|④魚鹽之地，海之利也，濱水際也，隨業近之。|
|⑤豐其利故居安，恣其味故食美。|
|⑥魚發瘡則熱中之信，鹽發渴則勝血之徵。|
|⑦血弱而熱，故喜為癰瘍。|
|⑧砭石，謂以石為鍼也。《山海經》曰：『高氏之山，有石如玉，可以為鍼。』則砭石也。《新校正》云：『按「氏」一作「伐」。』|
|⑨東人今用之。|
|西方者，金玉之域，沙石之處，天地之所收引也①。其民陵居而多風，水土剛強②。其民不衣而褐薦，其民華食而脂肥③。故邪不能傷其形體，其病生于內④。其治宜毒藥⑤。故毒藥者亦從西方來⑥。|
|①法秋氣也。引，謂牽引使收斂也。|
|②居室如陵，故曰陵居。金氣肅殺，故水土剛強也。《新校正》云：『詳大抵西方地高，民居高陵故多風也，不必室如陵矣。』|
|③不衣絲綿，故曰不衣。褐，謂毛布也。薦，謂細草也。華，謂鮮美酥酪骨肉之類也，以食鮮美，故人體脂肥。|
|④水土剛強，飲食脂肥，膚腠閉封，血氣充實，故邪不能傷也。內，謂喜、怒、悲、憂、恐及飲食男女之過甚也。《新校正》云：『詳「悲」一作「思」，當作思。已具《陰陽應象大論》注中。』|
|⑤能攻其病則謂之毒藥，以其血氣盛，肌肉堅，飲食華，水土強，故病宜毒藥方制禦之。藥，謂草木蟲魚鳥獸之類，皆能除病者也。|
|⑥西人方術今奉之。|
|北方者，天地所閉藏之域也。其地高陵居，風寒冰冽①。其民**樂**野處而乳食，藏寒生滿病②。其治宜灸**焫**③。故灸**焫**者亦從北方來④。**→【樂，音洛。焫，音萃。】**|
|①法冬氣也。|
|②水寒冰冽故生病于藏寒也。《新校正》云：『按《甲乙經》無滿字。』|
|③火艾燒灼，謂之灸**焫**。|
|④北人正行其法。|
|南方者，天地所長養，陽之所盛處也。其地下水土弱，霧露之所聚也①。其民嗜酸而食**胕**②。故其民皆緻理而赤色，其病攣痺③。其治宜微鍼④。故九鍼者亦從南方來⑤。**→【胕﹝月付﹞：腐也，如豉曲醬之屬。音父。】**|
|①法夏氣也。地下則水流歸之，水多故土弱而霧露聚。|
|②言其所食不芬香。《新校正》云：『按全元起云食魚也。』|
|③酸味收斂，故人皆肉理密緻。陽盛之處，故色赤。濕氣內滿，熱氣內薄，故筋攣脈痺也。|
|④微，細小也。細小之鍼，調脈衰盛也。|
|⑤南人盛崇之。|
|中央者，其地平以濕，天地所以生萬物也眾①。其民食雜而不勞②。故其病多痿厥寒熱③。其治宜導引按蹻④。故導引按蹻者，亦從中央出也⑤。|
|①法土德之用，故生物眾。然東方海，南方下，西方北方高，中央之地平以濕，則地形斯異，生病殊焉。|
|②四方輻輳而萬物交歸，故人食紛雜而不勞也。|
|③濕氣在下，故多病痿弱氣逆及寒熱也。《陰陽應象大論》曰：『地之濕氣，感則害皮肉筋脈。』居近于濕故爾。|
|④導引，謂搖筋骨動支節。按，謂抑按皮肉。蹻，謂捷舉手足。|
|⑤中人用為養神調氣之正道也。|
|故聖人雜合以治，各得其所宜①。故治所以異而病皆愈者，得病之情，知治之大體也②。』|
|①隨方而用，各得其宜，唯聖人法乃能然矣。|
|②達性懷故然。|


永康堂整體保健【Y.C.T】


