# 《平人氣象論篇》　第十八




《平人氣象論篇》　第十八①


　　①《新校正》云：『按《全元起本》在第一卷。』


黃帝問曰：『平人何如①？』


岐伯對曰：『
　人一呼脈再動，一吸脈亦再動，呼吸定息脈五動，閏以太息，命曰平人，平人者不病也②。常以不病調病人，醫不病，故為病人平息，以調之為法。
　人一呼脈一動，一吸脈一動，曰少氣③。
　人一呼脈三動，一吸脈三動而躁，尺熱曰病溫，尺不熱，脈滑曰病風，脈濇曰痺④。
　人一呼脈四動以上曰死，脈絕不至曰死，乍疏乍數曰死⑤。


　　①平人，謂氣候平調之人也。


　　②經脈一周于身，凡長十六丈二尺，呼吸脈各再動，定息脈又一動，則五動也，計二百七十定息，氣可環周。然盡五十營以一萬三千五百定息，則氣都行八百一十丈，如是則應天常度，脈氣無不及太過，氣象平調故曰平人也。


　　③呼吸脈各一動，準候減平人之半，計二百七十定息，氣凡行八丈一尺，以一萬三千五百定息，氣都行四百五丈，少氣之理從此可知。


　　④呼吸脈各三動，準過平人之半，計二百七十息，氣凡行二十四丈三尺，病生之兆由斯著矣。夫尺者陰分位也，寸者陽分位也，然陰陽俱熱是則為溫，陽獨躁盛則風中陽也。
　　《脈要精微論》曰：『中惡風者，陽氣受也。』滑為陽盛，故病為風。濇為無血，故為痺也。躁，謂煩躁。
　　《新校正》云：『按《甲乙經》無脈濇曰痺一句，下文亦重。』


　　⑤呼吸脈各四動，準候過平人之倍，計二百七十息，氣凡行三十二丈四尺，況其以上耶！
　　脈法曰：『脈四至曰脫精，五至曰死。』然四至以上亦近五至也，故死矣。然脈絕不至，天真之氣已無。乍數乍疏，胃榖之精亦，故皆死之候。
　　《新校正》云：『按別本一作敗。』


平人之常氣稟于胃。胃者，平人之常氣也①。人無胃氣曰逆，逆者死②。春胃微弦曰平③。弦多胃少曰肝病，但弦無胃曰死④。胃而有毛，曰秋病⑤。毛甚曰今病⑥。藏真散于肝，肝藏筋膜之氣也⑦。


　　①常平之氣，胃海致之。
　　《靈樞經》曰：『胃為水榖之海也。』
　　《正理論》曰：『榖入于胃，脈道乃行。』


　　②逆，謂反平人之候也。
　　《新校正》云：『按《甲乙經》云：「人常稟氣于胃，脈以胃氣為本，無胃氣曰逆，逆者死。」』


　　③言微似弦，不謂微而弦也。鈎及緛弱毛石義并同。


　　④謂急而益勁，如新張弓絃也。


　　⑤毛，秋脈金氣也。


　　⑥木受金邪故今病。


　　⑦象陽氣之散發，故藏真散也。
　　《藏氣法時論》曰：『肝欲散，急食辛以散之，取其順氣。』


夏胃微鈎曰平，鈎多胃少曰心病，但鈎無胃曰死①。胃而有石，曰冬病②。石甚曰今病③。藏真通于心，心藏血脈之氣也④。


　　①謂前曲後居，如操帶鈎也。


　　②石，冬脈水氣也。


　　③火被水侵，故今病。


　　④象陽氣之炎盛也。
　　《藏氣法時論》曰：『心欲緛，急食鹹以緛之，取其順氣。』


長夏胃微緛弱曰平，弱多胃少曰脾病，但代無胃曰死①。緛弱有石曰冬病②。弱甚曰今病③。藏真濡于脾，脾藏肌肉之氣也④。


　　①謂動而中止不能自還也。


　　②石，冬脈，水氣也。次其勝剋，石當為弦，長夏土絕，故云石也。


　　③弱甚為土氣不足，故今病。
　　《新校正》云：『按《甲乙經》「弱」作「石」。』


　　④以含藏水榖，故藏真濡也。


秋胃微毛曰平，毛多胃少曰肺病，但毛無胃曰死①。毛而有弦曰春病②。弦甚曰今病③。藏真高于肺，以行榮衞陰陽也④。


　　①謂如物之浮，如風吹毛也。


　　②弦，春脈，木氣也。次其乘剋，弦當為鈎，金氣逼肝則脈弦來見，故不鈎而反絃也。


　　③木氣逆來乘金則今病。


　　④肺處上焦，故藏真高也。
　　《靈樞經》曰：『榮氣之道，內榖為實，榖入于胃，氣傳與肺，流溢于中而散于外，精專者行于經隧。』以其自肺宣佈，故云以行榮衛陰陽也。
　　《新校正》云：『按別本「實」一作「寶」。』


冬胃微石曰平，石多胃少曰腎病，但石無胃曰死①。石而有鈎曰夏病②。鈎甚曰今病③。藏真下于腎，腎藏骨髓之氣也④。


　　①謂如奪索，辟辟如彈石也。


　　②鈎，夏脈，火兼土氣也。次其乘剋，鈎當云弱，土王長夏不見正形，故石而有鈎兼其土也。


　　③水受火土之邪故今病。


　　④腎居下焦，故云藏真下也。腎化骨髓，故藏骨髓之氣也。


胃之大絡，名曰虛里，貫鬲絡肺，出于左乳下，其動應衣，脈宗氣也①。盛喘數絕者，則病在中②。結而橫，有積矣，絕不至曰死③。乳之下其動應衣，宗氣泄也④。


　　①宗，尊也，主也，謂十二經脈之尊主也。貫鬲絡肺，出于左乳下者，自鬲而出于乳下，乃絡肺也。


　　②絕，謂暫斷絕也。


　　③皆左乳下脈動狀也。中，謂腹中也。


　　④泄，謂發泄。
　　《新校正》云：『按《全元起本》無此十一字《甲乙經》亦無，詳上下文義多此十一字當去。』


欲知寸口太過與不及。寸口之脈，中手短者，曰頭痛；寸口脈，中手長者，曰足脛痛①；寸口脈，中手促上擊者，曰肩背痛②。寸口脈，沈而堅者，曰病在中；寸口脈，浮而盛者，曰病在外③。寸口脈，沈而弱，曰寒熱及疝瘕、少腹痛④。寸口脈，沈而橫，曰脇下有積，腹中有橫積痛⑤。寸口脈，沈而喘，曰寒熱⑥。


　　①短為陽氣不及，故病于頭；長為陰氣太過，故病于足。


　　②陽盛于上，故肩背痛。


　　③沈堅為陰，故病在中；浮盛為陽，故病在外也。


　　④沈為寒，弱為熱，故曰寒熱也。又沈為陰盛，弱為陽餘，餘盛相薄，正當寒熱，不當為疝瘕，而少腹痛應古之錯簡爾。
　　《新校正》云：『按《甲乙經》無此十五字，況下文已有寸口脈沈而喘曰寒熱；脈急者曰疝瘕、少腹痛，此文亦當去。』


　　⑤亦陰氣內結也。


　　⑥喘為陽吸，沈為陰爭，爭吸相薄，故寒熱也。


脈盛滑堅者，曰病在外；脈小實而堅者，病在內①。脈小弱以濇，謂之久病②。脈滑浮而疾者，謂之新病③。脈急者曰疝瘕、少腹痛④。脈滑曰風，脈濇曰痺⑤。緩而滑曰熱，中盛而緊曰脹⑥。脈從陰陽病易已，脈逆陰陽病難已⑦。脈得四時之順，曰病無他脈，反四時及不閒藏曰難已⑧。


　　①盛滑為陽，小實為陰，陰病病在內，陽病病在外也。


　　②小為氣虛，濇為無血，血氣虛弱，故云久遠之病也。


　　③滑浮為陽足，脈疾為氣全，陽足氣全，故云新淺之病也。


　　④此復前疝瘕、少腹痛之脈也。言沈弱不必為疝瘕，沈急乃與診相應。


　　⑤滑為陽，陽受病則為風，濇為陰，陰受病則為痺。


　　⑥緩，謂縱緩之狀，非動之遲緩也。陽盛于中，故脈滑緩；寒氣否滿，故脈盛緊也。盛，緊盛滿也。


　　⑦脈病相應謂之從脈；病相反謂之逆。


　　⑧春得秋脈，夏得冬脈，秋得夏脈，冬得四季脈，皆謂反四時氣不相應，故難已也。


臂多青脈曰脫血①。尺脈緩濇，謂之解㑊②。安臥脈盛，謂之脫血③。尺濇脈滑謂之多汗④。尺寒脈細，謂之後泄⑤。脈尺麤
→【麤：ㄔㄨ，同「粗」。】


　　①血少脈空，客寒因入寒，凝血汁故脈色青也。


　　②尺為陰部，腹腎主之，緩為熱中，濇為無血，熱而無血，故解㑊并不可名之。然寒不寒，熱不熱，弱不弱，壯不壯，㑊不可名，謂之解㑊也。
　　《脈要精微論》曰：『尺外以候腎，尺裏以候腹中。』則腹腎主尺之義也。
→【㑊：﹝亻亦﹞，音亦,懈惰也。】


　　③臥久傷氣，氣傷則脈診應微，今脈盛而不微，則血去而氣無所主乃爾，盛謂數急而大鼓也。


　　④謂尺膚濇而尺脈滑也。膚濇者，榮血內涸，脈滑為陽氣內餘，血涸而陽氣尚餘，多汗而脈乃如是也。


　　⑤尺主下焦，診應腸腹，故膚寒脈細，泄利乃然，脈法曰：『陰微即下。』言尺氣虛少。


　　⑥謂下焦中也。


肝見庚辛死①。心見壬癸死②。脾見甲乙死③。肺見丙丁死④。腎見戊已死⑤。是謂真藏見皆死⑥。


　　①庚辛為金伐肝木也。


　　②壬癸為水滅心火也。


　　③甲乙為木剋脾土也。


　　④丙丁為火鑠肺金也。


　　⑤戊已為土刑腎水也。


　　⑥此亦通明《三部九候論》中，真藏脈見者勝死也。尺麤而藏見亦然。


頸脈動喘疾欬曰水①。目裏微腫，如臥蠶起之狀曰水②。溺黃赤安臥者，黃疸③。已食如飢者胃疸④。面腫曰風⑤。足脛腫曰水⑥。目黃者，曰黃疸⑦。婦人手少陰⑧脈動甚者，妊子也⑨。


　　①水氣上溢則肺被熱熏，陽氣上逆，故頸脈盛鼓而欬喘也。頸脈，謂耳下及結喉傍人迎脈者也。


　　②《評熱病論》曰：『水者，陰也。目下亦陰也。腹者，至陰之所居也。故水在腹中者，必使目下腫也。』


　　③疸，勞也。腎勞胞熱，故溺黃赤也。
　　《正理論》曰：『謂之勞癉，以女勞得之也。』
　　《新校正》云：『詳王注以疸為勞，義非。若謂女勞得疸則可，若以疸為勞非矣。』


　　④是則胃熱也。熱則消榖，故食已如飢也。


　　⑤加之面腫則胃風之診也。何者？胃陽明脈起于鼻交頞中，下循鼻外故爾。


　　⑥是謂下焦有水也。腎少陰脈出于足心，上循脛過陰股，從腎上貫肝鬲，故下焦有水，足脛腫也。


　　⑦陽怫于上，熱積胸中，陽氣上燔，故目黃也。
　　《靈樞經》曰：『目黃者病在胸。』


　　⑧《新校正》云：『按《全元起本》作足少陰。』


　　⑨手少陰脈，謂掌後陷者中，當小指動而應手者也。
　　《靈樞經》曰：『少陰無輸，心不病乎？』
　　岐伯云：『其外經病而藏不病，故獨取其經于掌後銳骨之端。』此之謂也。動，謂動脈也。動脈者，大如豆厥厥動搖也。
　　《正理論》曰：脈陰陽相薄名曰動也。
　　又《經脈別論》曰：陰薄陽別謂之有子。
　　《新校正》云：按《經脈別論》中無此文。


脈有逆從四時，未有藏形春夏而脈瘦①。秋冬而脈浮大，命曰逆四時也②。風③熱而脈靜，泄而脫血，脈實④病在中，脈虛病在外⑤。脈濇堅者⑥，皆難治⑦。命曰反四時也⑧。


　　①《新校正》云：『按《玉機真藏論》，「瘦」作「沈濇」。』


　　②春夏脈瘦，謂沈細也。秋冬浮大，不應時也。大法春夏當浮大而反沈細，秋冬當沈細而反浮大，故曰不應時也。


　　③《新校正》云：『按《玉機真藏論》「風」作「病」。』


　　④《新校正》云：『按《玉機真藏論》，作「泄而脈大，脫血而脈實」。』


　　⑤《新校正》云：『按《玉機真藏論》，作「脈實堅病在外。」』


　　⑥《新校正》云：『按《玉機真藏論》，作「脈不實堅者。」』


　　⑦風熱，當脈躁而反靜；泄而脫血，當脈虛而反實；邪氣在內，當脈實而反虛；病氣在外，當脈虛滑而反堅濇，故皆難治也。


　　⑧皆反四時之氣，乃如是矣。
　　《新校正》云：『詳命曰反四時也，此六字應古錯簡當去，自前未有藏形春夏至此五十三字與後《玉機真藏論》文相重。』


人以水榖為本，故人絕水榖則死，脈無胃氣亦死。所謂無胃氣者，但得真藏脈，不得胃氣也。所謂脈不得胃氣者，肝不弦，腎不石也①。太陽脈至，洪大以長②。少陽脈至，乍數乍疏，乍短乍長③。陽明脈至，浮大而短④。


　　①不弦、不石，皆謂不微似也。


　　②氣盛故能爾。
　　《新校正》云：『按扁鵲陰陽脈法云：「太陽之脈，洪大以長，其來浮于筋上，動搖九分，三月四月甲子王。」
　　呂廣云：「太陽王五月六月，其氣大盛，故其脈洪大而長也。」』


　　③以氣有暢，未暢者也。
　　《新校正》云：『按扁鵲陰陽法云：「少陽之脈，乍小乍大，乍長乍短，動搖六分，王十一月甲子夜半，正月二月甲子王。」
　　呂廣云：「少陽王正月二月，其氣尚微，故其脈來進退無常。」』


　　④榖氣滿盛故也。
　　《新校正》云：『詳無三陰脈，應古文闕也。按《難經》云：「太陰之至，緊大而長；少陰之至，緊細而微；厥陰之至，沈短以敦。」
　　呂廣云：「陽明王三月四月，其氣始萌未盛，故其脈來浮大而短。」
　　扁鵲陰陽脈法云：「少陰之脈緊細，動搖六分，王五月甲子日中，七月八月王。太陰之脈，緊細以長，乘于筋上，動搖九分，九月十月甲子王。厥陰之脈，沈短以緊，動搖三分，十一月十二月甲子王。」』


夫平心脈來，累累如連珠，如循琅玕，曰心平①。夏以胃氣為本②。病心脈來，喘喘連屬，其中微曲，曰心病③。死心脈來，前曲後居，如操帶鈎，曰心死④。


　　①言脈滿而盛，微似珠，形之中手。琅玕，珠之類也。


　　②脈有胃氣，則累累而微似連珠也。


　　③曲，謂中手而偃曲也。
　　《新校正》云：『詳越人云：「啄啄連屬，其中微曲曰腎病。」與素問異。』


　　④居，不動也。操，執持也。鈎，謂革帶之鈎。


平肺脈來，厭厭聶聶，如落榆莢，曰肺平①。秋以胃氣為本②。病肺脈來，不上不下，如循雞羽，曰肺病③。死肺脈來，如物之浮，如風吹毛，曰肺死④。


　　①浮薄而虛者也。
　　《新校正》云：『詳越人云：「厭厭聶聶如循榆葉，曰春平；脈藹藹如車蓋，按之益大，曰秋平。」脈與素問之說不同，張仲景云：「秋脈藹藹如車蓋者，名曰陽結。春脈聶聶如吹榆莢者，名曰數。」恐越人之說誤也。


　　②脈有胃氣，則微似榆莢之輕虛也。


　　③謂中央堅而兩傍虛。


　　④如物之浮，瞥瞥然；如風吹毛，紛紛然也。
　　《新校正》云：『詳越人云：「按之消索如風吹毛曰死。」』


平肝脈來，緛弱招招，如揭長竿末梢，曰肝平①。春以胃氣為本②。病肝脈來，盈實而滑，如循長竿，曰肝病③。死肝脈來，急益勁，如新張弓弦，曰肝死④。


　　①如竿末梢，言長緛也。


　　②脈有胃氣乃長緛，如竿之末梢矣。


　　③長而不緛，故若循竿。


　　④勁，謂勁強急之甚也。


平脾脈來，和柔相離，如雞踐地，曰脾平①。長夏以胃氣為本②。病脾脈來，實而盈數，如雞舉足，曰脾病③。死脾脈來，銳堅如烏之啄④。如鳥之距，如屋之漏，如水之流，曰脾死⑤。


　　①言脈來動數相離，緩急和而調。


　　②胃少則脈實數。


　　③胃少故脈實急矣。舉足，謂如雞走之舉足也。
　　《新校正》云：『詳越人以為心病。』


　　④《新校正》云：『按《千金方》作如雞之喙。』


　　⑤烏喙，鳥距，言銳堅也。水流、屋漏，言其至也。水流，謂平至不鼓。屋漏，謂時動復住。


平腎脈來，喘喘累累如鈎，按之而堅，曰腎平①。冬以胃氣為本②。病腎脈來，如引葛，按之益堅，曰腎病③。死腎脈來，發如奪索，辟辟如彈石，曰腎死④。』


　　①謂如心脈而鈎，按之小堅爾。
　　《新校正》云：『按越人云：「其來上大下兌，濡滑如雀之啄，曰平。」』
　　呂廣云：「上大者，足太陽；下兌者，足少陰，陰陽得所，為胃氣強，故謂之平。雀啄者，本大而末兌也。」』


　　②胃少則不按亦堅也。


　　③形如引葛，言不按且堅，明按之則尤甚也。


　　④發如奪索，猶蛇之走。辟辟如彈石，言促又堅也。
永康堂整體保健【Y.C.T】
             


