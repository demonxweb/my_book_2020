# 《繆刺論篇》　第六十三

|**重廣補注《黃帝內經·素問》卷　第十八**|
|---|
|啟玄子次注，林億、孫奇、高保衡等奉敕校正，孫兆重改誤。|
|《繆刺論》《四時刺逆從論》《標本病傳論》|
|**《繆刺論篇》　第六十三①**|
|①《新校正》云：『按《全元起本》在第二卷。』|
|黃帝問曰：『余聞繆刺，未得其意，何謂繆刺①？』|
|岐伯對曰：『夫邪之客于形也，必先舍于皮毛，留而不去，入舍于孫脈，留而不去，入舍于絡脈，留而不去，入舍于經脈，內連五藏，散于腸胃，陰陽俱感，五藏乃傷，此邪之從皮毛而入，極于五藏之次也，如此則治其經焉。今邪客于皮毛，入舍于孫絡，留而不去，閉塞不通，不得入于經，流溢于大絡，而生奇病也②。夫邪客大絡者，左注右，右注左，上下左右與經相干，而布于四末，其氣無常處，不入于經俞，命曰繆刺③。』|
|①繆刺，言所刺之穴應用如紕繆綱紀也。|
|②病在血絡，是謂奇邪。《新校正》云：『按全元起云：「大絡，十五絡也。」』|
|③四末，謂四支也。|
|帝曰：『願聞繆刺，以左取右，以右取左，奈何？其與巨刺何以別之？』|
|岐伯曰：『邪客于經，左盛則右病，右盛則左病，亦有移易者①。左痛未已，而右脈先病，如此者必巨刺之，必中其經，非絡脈也②。故絡病者，其痛與經脈繆處，故命曰繆刺③。』|
|①《新校正》云：『按《甲乙經》作「病易且移」。』|
|②先病者，謂彼痛未止，而此先病以承之。|
|③絡，謂正經之傍支，非正別也，亦兼公孫、飛揚等之別絡也。《新校正》云：『按王氏云非正別也，按本論，邪客足太陰絡令人腰痛，注引縱髀，合陽明，上絡嗌，貫舌中，乃太陰之正也，亦是兼脈之正，安得謂之作正別也。』|
|帝曰：『願聞繆刺奈何？取之何如？』|
|岐伯曰：『邪客于足少陰之絡，令人卒心痛、暴脹、胸脇支滿①。無積者，刺然骨之前出血，如食頃而已②。不已，左取右，右取左③。病新發者，取五日已④。|
|①以其絡支別者并正經，從腎上貫肝鬲走于心包，故邪客之則病如是。|
|②然骨之前，然穀穴也，在足內踝前起大骨下陷者中，足少陰榮也，刺可入同身寸之三分，留三呼，若灸者，可灸三壯，刺此多見血，令人立飢欲食。|
|③言痛在左取之右，痛在右取之左，餘如此例。|
|④素有此病而新發，先刺之五日，乃盡已。|
|邪客于手少陽之絡，令人喉痺、舌卷、口乾、心煩、臂外廉痛、手不及頭①。刺手中指次指爪甲上，去端如韭葉各一痏②。壯者立已，老者有頃已，左取右，右取左，此新病數日已。邪客于足厥陰之絡，令人卒疝暴痛③。刺足大趾爪甲上與肉交者，各一痏④。男子立已，女子有頃已，左取右，右取左。邪客于足太陽之絡，令人頭項肩痛⑤。刺足小指爪甲上與肉交者，各一痏立已⑥。不已，刺外踝下三痏，左取右，右取左，如食頃已⑦。|
|①以其脈循手錶，出臂外，上肩，入缺盆，布膻中，散絡心包，其支者，從膻中上出缺盆，上項，又心主其舌故病如是。|
|②謂關衝穴，少陽之井也，刺可入同身寸之一分，留三呼，若灸者，可灸三壯，左右手皆刺之，故言各一痏。痏，瘡也。《新校正》云：『按《甲乙經》「關衝穴出手小指次指之端」，今言中指者誤也。』|
|③以其絡去內踝上，同身寸之五寸，別走少陽，其支別者，循脛上睪，結于莖，故今人卒疝暴痛。睪，陰丸也。|
|④謂大敦穴，足大趾之端，去爪甲角如韭葉，厥陰之井也，刺可入同身寸之三分，留十呼，若灸者，可灸三壯。|
|⑤以其經之正者，從腦出別下項，支別者，從髆內左右別下，又其絡自足上行循背上頭，故項頭肩痛也。《新校正》云：『按《甲乙經》云：「其支者，從巔入絡腦，還出別下項。」王氏云：「經之正者，「正」當作「攴」。」』|
|⑥謂至陰穴，太陽之井也，刺可入同身寸之一分，留五呼，若灸者，可灸三壯。《新校正》云：『按《甲乙經》云：「在足小指外側去爪甲角如韭葉。」』|
|⑦謂金門穴，足太陽郄也，在外踝下，刺可入同身寸之三分，若灸者，可灸三壯。|
|邪客于手陽明之絡，令人氣滿胸中，喘息而支胠，胸中熱①。刺手大指次指爪甲上去端如韭葉，各一痏，左取右，右取左，如食頃已②。邪客于臂掌之間，不可得屈，刺其踝後③。先以指按之痛，乃刺之，以月死生為數，月生一日一痏，二日二痏，十五日十五痏，十六日十四痏④。邪客于足陽蹻之脈，令人目痛，從內眥始⑤。刺外踝之下半寸所，各二痏⑥。左刺右，右刺左，如行十里，頃而已。|
|①以其經自肩端入缺盆絡脈，其支別者，從缺盆中直而上頸，故病如是。|
|②謂商陽穴，手陽明之井也，刺可入同身寸之一分，留一呼，若灸者，可灸一壯。《新校正》云：『按《甲乙經》云：「商陽在手大指次指內側去爪甲角如韭葉。」』|
|③《新校正》云：『按全元起云：「是人手之本節踝也。」』|
|④隨日數也。月半已前，謂之生，月半以後，謂之死，虧滿而異也。|
|⑤以其脈起于足，上行至頭而屬目內眥，故病令人目痛從內眥始也，何以明之，《八十一難經》曰：『陽蹻脈者起于跟中，循外踝上行入風池。』《鍼經》曰：『陰蹻脈入鼽，屬目內眥，合于太陽、陽蹻而上行，尋此則至于目內眥也。|
|⑥謂申脈穴，陽蹻之所生也，在外踝下陷者中，容爪甲刺可入同身寸之三分，留六呼，若灸者，可灸三壯。《新校正》云：『詳血脈痛注云：「外踝下五分。」』|
|人有所墮墜，惡血留內，腹中滿脹，不得前後，先飲利藥，此上傷厥陰之脈，下傷少陰之絡，刺足內踝之下，然骨之前，血脈出血①。刺足跗上動脈②，不已，刺三毛上各一痏，見血立已，左刺右，右刺左③。善悲驚不樂，刺如右方④。|
|①此少陰之絡也。《新校正》云：『詳血脈出血，「脈」字疑是「絡」字。』|
|②謂衝陽穴，胃之原也，刺可入同身寸之三分，留十呼，若灸者，可灸三壯，主腹大不嗜食，以腹脹滿，故爾取之。|
|③謂大敦穴，厥陰之井也。|
|④善悲驚不樂，亦如上法刺之。|
|邪客于手陽明之絡，令人耳聾，時不聞音①。刺手大指次指爪甲上，去端如韭葉各一痏，立聞②。不已，刺中指爪甲上與肉交者，立聞③。其不時聞者，不可刺也④。耳中生風者，亦刺之如此數，左刺右，右刺左。|
|①以其經支者，從缺盆上頸貫頰，又其絡支別者入耳，會于宗脈，故病令人耳聾，時不聞聲。|
|②亦同前商陽穴。|
|③謂中衝穴，手心主之井也，在手中指之端，去爪甲如韭葉陷者中，刺可入同身寸之一分，留三呼，若灸者，可灸三壯，古經脫簡，無絡可尋之，恐是刺小指爪甲上與肉交者也，何以言之，下文云：『手少陰絡會于耳中也。』若小指之端是謂少衝，手少陰之井，刺可入同身寸之一分，留一呼，若灸者，可灸一壯。《新校正》云：『按王氏云：「恐是小指爪甲上少衝穴。」按《甲乙經》手心主之正，上循喉嚨出耳後，合少陽完骨之下，如是則安得不刺中衝，而疑為少衝也。』|
|④不時聞者，絡氣已絕，故不可刺。|
|凡痺往來行無常處者，在分肉間，痛而刺之，以月死生為數，用鍼者隨氣盛衰以為痏數，鍼過其日數則脫氣，不及日數則氣不瀉，左刺右，右刺左，病已止。不已，復刺之如法①。月生一日一痏，二日二痏，漸多之，十五日十五痏，十六日十四痏，漸少之②。|
|①言所以約月死生為數者，何以隨氣之盛衰也。|
|②如是刺之，則無過數無不及也。|
|邪客于足陽明之經，令人鼽衄，上齒寒①。刺足中指次指爪甲上與肉交者，各一痏，左刺右，右刺左②。|
|①以其脈起于鼻交頞中，下循鼻外，入上齒中，還出俠口，環脣，下交承漿，卻循頤後下廉，出大迎，循頰車，上耳前，故病令人鼽衄、上齒寒也。復以其脈左右交于面部，故舉經脈之病，以明繆處之類。《新校正》云：『按《全元起本》與《甲乙經》「陽明之經」，作「陽明之絡」。』|
|②「中」當為「大」，亦傳寫中大之誤也，據《靈樞經》《孔穴圖經》中指次指爪甲上無穴，當言刺大指次指爪甲上，乃厲兌穴，陽明之井，不當更有次指二字也。厲兌者，刺可入同身寸之一分，留一呼，若灸者，可灸一壯。《新校正》云：『按《甲乙經》云：「刺足中指爪甲上。」無次指二字，蓋以大指次指為中指，義與王注同，下文云：「足陽明中指爪甲上。」亦謂此穴也，厲兌，在足大趾次指之端，去爪甲角如韭葉。』|
|邪客于足少陽之絡，令人脇痛不得息，欬而汗出①。刺足小指次指爪甲上與肉交者，各一痏②。不得息立已，汗出立止。欬者，溫衣飲食一日已。左刺右，右刺左，病立已。不已，復刺如法。|
|①以其脈支別者，從目銳眥下大迎，合手少陽于**䪼**，下加頰車，下頸合缺盆，以下胸中，貫鬲絡肝膽循脇，故令人脇痛欬而汗出。**→【****䪼****〔出頁〕：音，ㄓㄨㄛˊ。意：目下曰****䪼****】**|
|②謂竅陰穴，少陽之井也，刺可入同身寸之一分，留一呼，若灸者，可灸三壯。《新校正》云：『按《甲乙經》竅陰在足小指次指之端去爪甲角如韭葉。』|
|邪客于足少陰之絡，令人嗌痛，不可內食，無故善怒，氣上走賁上①。刺足下中央之脈，各三痏，凡六刺立已，左刺右，右刺左②。嗌中腫不能內，唾時不能出唾者，刺然骨之前，出血立已，左刺右，右刺左③。|
|①以其經支別者，從肺出絡心，注胸中，又其正經從腎上貫肝鬲，入肺中，循喉嚨，俠舌本，故病令人嗌乾痛，不可內食，無故善怒，氣上走賁上也。賁謂氣奔也。《新校正》云：『詳王注以賁上為氣奔者，非。按《難經》：「胃為賁門。」楊玄操云：「賁，鬲也，是氣上走鬲上也。」經**既云**氣上走，安得更以賁為奔上之解邪。』|
|②謂湧泉穴，少陰之井也，在足心陷者中，屈足踡指宛宛中，刺可入同身寸之三分，留三呼，若灸者，可灸三壯。|
|③亦足少陰之絡也，以其絡并大經喉嚨，故爾刺之，此二十九字本錯簡在邪客手足少陰、太陰足陽明之絡前，今遷于此。《新校正》云：『詳王注以其絡并大經，循喉嚨，差互。按《甲乙經》足少陰之絡，并經上走心包少陰之經，循喉嚨。今王氏之注經與絡交互，當以《甲乙經》為正也。』|
|邪客于足太陰之絡，令人腰痛，引少腹控**䏚**，不可以仰息①。刺腰尻之解，兩胂之上，是腰俞，以月死生為痏數，發鍼立已，左刺右，右刺左②。**→【****䏚****﹝月少﹞：音渺】**|
|①足太陰之絡，從髀合陽明，上貫尻骨中，與厥陰少陽結于下**髎**，而循尻骨內入腹上，絡嗌，貫舌中，故腰痛則引少腹，控于**䏚**中也。**䏚**，謂季脇下之空軟處也，受邪氣則絡拘急，故不可以仰伸而喘息也。《刺腰痛篇》中無「息」字。《新校正》云：『詳王注云：「足太陰之絡。」按《甲乙經》乃太陰之正，非絡也。王氏謂之絡者，未詳其旨。』|
|②腰尻骨間，曰解。當中有腰俞，刺可入同身寸之二寸。《新校正》云：『按《氣府論》注作「二分」，刺熱論注作「二分」，水穴篇注作「二分」，熱穴篇注作「二寸」，《甲乙經》作「二寸，留七呼。」主與經同。』《中誥孔穴經》云：『左取右，右取左，穴當中不應爾也。』次腰下俠尻，有骨空各四，皆主腰痛。下**髎**，主與經同，是足太陰厥陰少陽所結，刺可入同身寸之二寸，留十呼，若灸者，可灸三壯。胂，謂兩髁胂也。腰俞髁伸皆當取之也。《新校正》云：『按此邪客足太陰之絡并刺法一項，已見《刺腰痛篇》中，彼注甚詳，此特多是腰俞三字耳，別按《全元起本》舊無此三字，王氏頗知腰俞無左右取之理，注之而不知，《全元起本》舊無。』|
|邪客于足太陽之絡，令人拘攣背急引脇而痛①。刺之從項始數脊椎，俠脊疾按之，應手如痛，刺之傍三痏，立已②。|
|①以其經從踝內左右，別下貫胂，合膕中，故病令人拘攣背急引脇而痛。《新校正》云：按《全元起本》及《甲乙經》引脇而痛下，更云：「內引心而痛。」』|
|②從項始數脊椎者，謂從大椎數之至第二椎兩傍各同身寸之一寸五分內，循脊兩傍按之有痛應手，則邪客之處也。隨痛應手深淺，即而刺之，邪客在脊骨兩傍，故言刺之傍也。|
|邪客于足少陽之絡，令人留于樞中，痛髀不可舉①。刺樞中以毫鍼，寒則久留鍼，以月死生為數，立已②。|
|①以其經出氣街，繞髦際，橫入髀厭中，故痛令人留于髀樞後，痛解不可舉也。樞，謂髀樞也。|
|②髀樞之後，則**環銚**穴也，正在髀樞後，故言刺髀樞後也。**環銚**者，足少陽脈氣所發，刺可入同身寸之一寸，留二十呼，若灸者，可灸三壯，毫鍼者，第七鍼也。《新校正》云：『按《甲乙經》**環銚**在髀樞中，《氣穴論》云：「在兩髀厭分中。」此經雲刺樞中，而王氏以謂髀樞之後者，誤也。』|
|治諸經刺之所過者，不病則繆刺之①。耳聾，刺手陽明不已，刺其通脈出耳前者②。齒齲，刺手陽明不已，刺其脈入齒中，立已③。|
|①王言也，經不病，則邪在絡，故繆刺之，若經所過有病，是則經病，不當繆刺矣。|
|②手陽明，謂前手大指次指去端如韭葉者也，是謂商陽。據《中誥孔穴圖經》手陽明脈中，商陽、合谷、陽谿、徧歷四穴，并主耳聾，今經所指，謂前商陽，不謂此合谷等穴也。耳前通脈，手陽明脈正當聽會之分，刺入同身寸之四分，若灸者，可灸三壯。|
|③據《甲乙流注圖經》手陽明脈中商陽、二閒、三閒、合谷、陽谿、徧歷、溫留七穴，并主齒痛，手陽明脈貫頰入下齒中，足陽明脈循鼻外入上齒中也。|
|邪客于五藏之間，其病也，脈引而痛，時來時止，視其病，繆刺之于手足爪甲上①。視其脈出其血，閒日一刺，一刺不已，五刺已②。繆傳引上齒，齒脣寒痛，視其手背脈血者去之③，足陽明中指爪甲上一痏，手大指次指爪甲上各一痏，立已。左取右，右取左④。|
|①各刺其井，左取右，右取左。|
|②有血脈者，則刺之如此數。|
|③若病繆傳而引上齒，齒脣寒痛者，刺手背陽明絡也。|
|④謂第二指厲兌穴也，手大指次指謂商陽穴，手陽明井也。《鍼經》曰：『齒痛，不惡清飲，取足陽明，惡清飲，取手陽明。』《新校正》云：『詳前文邪客足陽明，刺中指次指爪甲上，是誤剩次指二字，當如此只言中指爪甲上乃是也。』|
|邪客于手足少陰、太陰、足陽明之絡，此五絡皆會于耳中，上絡左角①。五絡俱竭，令人身脈皆動而形無知也，其狀若屍，或曰屍厥②。刺其足大趾內側爪甲上，去端如韭葉③，後刺足心④。後刺足中指爪甲上各一痏⑤。後刺手大指內側去端如韭葉⑥。後刺手心主⑦少陰銳骨之端，各一痏，立已⑧。不已，以竹管吹其兩耳⑨，鬄其左角之髮，方一寸，燔治，飲以美酒一杯，不能飲者灌之，立已⑩。|
|①手少陰真心脈，足少陰腎脈，手太陰肺脈，足太陰脾脈，足陽明胃脈，此五絡皆會于耳中而出，絡左額角也。|
|②言其卒冒悶而如死屍，身脈猶如常人而動也，然陰氣盛于上則下氣熏上，而邪氣逆，邪氣逆則陽氣亂，陽氣亂則五絡閉結而不通，故其狀若屍也，以是從厥而生，故或曰屍厥。|
|③謂隱白穴，足太陰之井也，刺可入同身寸之一分，留三呼，若灸者，可灸三壯。|
|④謂湧泉穴，足少陰之井也，刺同前取湧泉穴法。|
|⑤謂第二指足陽明之井也，刺同前取厲兌穴法。|
|⑥謂少商穴，手太陰之井也，刺可入同身寸之一分，留三呼，若灸者，可灸三壯。|
|⑦謂中衝穴，手心主之井也，刺可入同身寸之一分，留三呼，若灸者，可灸一壯。《新校正》云：『按《甲乙經》不刺手心主，詳此五絡之數，亦不及手心主，而此刺之是有六絡未會，王冰相隨注之，不為明辨之旨也。』|
|⑧謂神門穴，在掌後銳骨之端陷者中，手少陰之俞也，刺可入同身寸之三分，留三呼，若灸者，可灸三壯。|
|⑨言使氣入耳中，內助五絡令氣復通也。當內管入耳，以手密擫之，勿令氣泄，而極吹之氣，蹙然從絡脈通也。《新校正》云：『按陶隱居云：「吹其左耳極三度，復吹其右耳三度也。」|
|⑩左角之髮，是五絡血之餘，故鬄之燔治，飲之以美酒也。酒者，所以行藥勢，又炎上而內走于心。心主脈，故以美酒服之。|
|凡刺之數，先視其經脈，切而從之，審其虛實而調之，不調者，經刺之，有痛而經不病者，繆刺之，因視其皮部有血絡者，盡取之，此繆刺之數也。|


經筋醫理探源(永康堂‧張老師)


