# 《疏五過論篇》　第七十七




《疏五過論篇》　第七十七①


　　①《新校正》云：『按《全元起本》在第八卷名論過失。』


黃帝曰：『嗚呼遠哉！閔閔乎，若視深淵，若迎浮雲，視深淵尚可測，迎浮雲莫知其際①。聖人之術，為萬民式，論裁志意，必有法則，循經守數，按循醫事，為萬民副，故事有五過四德，汝知之乎②！』


雷公避席再拜曰：『臣年幼小，蒙愚以惑，不聞五過與四德，比類形名，虛引其經，心無所對③。』


帝曰：『凡未診病者，必問嘗貴後賤，雖不中邪，病從內生，名曰脫營④。嘗富後貧，名曰失精。五氣留連，病有所并⑤。醫工診之，不在藏府，不變軀形，診之而疑，不知病名⑥。身體日減，氣虛無精⑦。病深無氣，灑灑然時驚⑧。病深者，以其外耗于衛，內奪于榮⑨。良工所失，不知病情，此亦治之一過也⑩。


　　①嗚呼遠哉！歎至道之不極也。閔閔乎！言妙用之不窮也。深淵清澄，見之必定，故可測，浮雲漂寓，際不守常，故莫知。
　　《新校正》云：『詳此文與六微旨論文重。』


　　②慎五過則敬順四時之德氣矣，然德者道之用生之主，故不可不敬順之也。
　　《上古天真論》曰：『所以能年皆度百歲而動作不衰者，以其德全不危故也。』《靈樞經》曰：『天之在我者德也。』由此則天降德氣，人賴而生，主氣抱神，上通于天。
　　《生氣通天論》曰：『夫自古通天者，生之本。』此之謂也。
　　《新校正》云：『按為萬民副。楊上善云：「副，助也。」』


　　③經未師受，心匪生知，功業微薄，故卑辭也。


　　④神屈故也。貴之尊榮，賤之屈辱，心懷眷慕，志結憂惺，故雖不中邪，而病從內生，血脈虛減，故曰脫營。


　　⑤富而從欲，貧奪豐財，內結憂煎，外悲過物，然則心從想慕，神隨往計，榮衛之道，閉以遲留，氣血不行，積并為病。


　　⑥言病之初也。病由想戀所為，故未居藏府，事因情念所起，故不變軀形，醫不悉之，故診而疑也。


　　⑦言病之次也。氣血相逼，形肉消爍，故身體日減。
　　《陰陽應象大論》曰：『氣歸精，精食氣。』今氣虛不化，精無所滋故也。


　　⑧言病之深也。病氣深，榖氣盡，陽氣內薄，故惡寒而驚灑灑寒貌。


　　⑨血為憂煎，氣隨悲減，故外耗于衛，內奪于榮。病深者何？以此耗奪故爾也。
　　《新校正》云：『按《太素》「病深者以其」作「病深以甚也」。』


　　⑩失，謂失問其所始也。


凡欲診病者，必問飲食居處①。暴樂暴苦，始樂後苦②。皆傷精氣，精氣竭絕，形體毀沮③。暴怒傷陰，暴喜傷陽④。厥氣上行，滿脈去形⑤。愚醫治之，不知補瀉，不知病情，精華日脫，邪氣乃并，此治之二過也⑥。


　　①飲食處居，其有不同，故問之也。異法方宜論曰：『東方之域，天地之所先生，魚鹽之地，海濱傍水，其民食魚而嗜鹹，皆安其處，美其食。西方者，金玉之域，沙石之處，天地之所收引，其民陵居而多風，水土剛強，其民不衣而褐薦，其民華食而脂肥。北方者，天地所閉藏之域，其地高陵居，風寒冰列，其民樂野處而乳食。南方者，天地所長養，陽之所盛處，其地下水土弱，霧露之所聚，其民嗜酸而食胕。中央者，其地平以濕，天地所以生萬物也，眾其民食雜而不勞。』由此則診病之道，當先問焉。故聖人雜合以法，各得其所宜，此之謂矣。  →【胕﹝月付﹞：腐也，如豉曲醬之屬。音父。】


　　②《新校正》云：『按《太素》作「始苦」。』


　　③喜則氣緩，悲則氣消，然悲哀動中者，竭絕而失生，故精氣竭絕，形體殘毀，心神沮喪矣。


　　④怒則氣逆，故傷陰。喜則氣緩，故傷陽。


　　⑤厥，氣逆也。逆氣上行，滿于經絡，則神氣憚散，去離形骸矣。


　　⑥不知喜怒哀樂之殊情，概為補瀉而同貫，則五藏精華之氣日脫，邪氣薄蝕而乃并于正真之氣矣。


善為脈者，必以比類，《奇恒》《從容》知之，為工而不知道，此診之不足貴，此治之三過也①。


診有三常，必問貴賤，封君敗傷，及欲侯王②。故貴脫勢，雖不中邪，精神內傷，身必敗亡③。始富後貧，雖不傷邪，皮焦筋屈，痿躄為攣④。醫不能嚴，不能動神，外為柔弱，亂至失常，病不能移，則醫事不行，此治之四過也⑤。


　　①奇恒，謂氣候奇異于恒常之候也。從容，謂分別藏氣虛實，脈見高下幾相似也。
　　《示從容論》曰：『脾虛浮似肺，腎小浮似脾，肝急沉散似腎，此皆工之所時亂，然從容分別而得之矣。』


　　②貴則形樂志樂。賤則形苦志苦。苦樂殊貫，故先問也。封君敗傷，降君之位，封公卿也。及欲侯王，謂情慕尊貴而妄為不已也。
　　《新校正》云：『按《太素》「欲」作「公」。』


　　③憂惶煎迫，怫結所為。


　　④以五藏氣留連，病有所并而為是也。


　　⑤嚴，謂戒，所以禁非也，所以令從命也。外為柔弱，言委隨而順從也。然戒不足以禁非，動不足以從令，委隨任物，亂失天常，病且不移，何醫之有？


凡診者必知終始，有知餘緒，切脈問名，當合男女①。離絕菀結，憂恐喜怒，五藏空虛，血氣離守，工不能知，何術之語②。嘗富大傷，斬筋絕脈，身體復行，令澤不息③。故傷敗結，留薄歸陽，膿積寒炅④。粗工治之，亟刺陰陽，身體解散，四支轉筋，死日有期⑤。醫不能明，不問所發，唯言死日，亦為粗工，此治之五過也⑥。


　　①終始，謂氣色也。
　　《脈要精微論》曰：『知外者，終而始之。』明知五氣色象終而復始也。餘緒，謂病發端之餘緒也。切，謂以指按脈也。問名，謂問病證之名也。男子陽氣多而左脈大為順，女子陰氣多而右脈大為順，故宜以候常先合之也。


　　②離，謂離間親愛。絕，謂絕念所懷。菀，謂菀積思慮。結，謂結固餘怨。夫間親愛者魂遊，絕所懷者意喪，積所慮者神勞，結餘怨者志苦，憂愁者閉塞而不行，恐懼者蕩憚而失守，盛忿者迷惑而不治，喜樂者憚散而不藏，由是八者，故五藏空虛，血氣離守，工不思曉，又何言哉！
　　《新校正》云：『按「蕩憚而失守」《甲乙經》作「不收」。』


　　③斬筋絕脈，言非分之過損也，身體雖以復舊而行，且令津液不為滋息也，何者？精氣耗減也。澤者，液也。


　　④陽，謂諸陽脈及六府也。炅，謂熱也。言非分傷敗筋脈之氣血，氣內結留而不去，薄于陽脈則化為膿，久積腹中則外為寒熱也。


　　⑤不知寒熱為膿積所生，以為常熱之疾，概施其法，數刺陰陽，經脈氣奪，病甚，故身體解散而不用，四支廢運而轉筋，如是，故知死日有期，豈謂命不謂醫耶！


　　⑥言粗工不必謂解，不備學者，縱備盡三世經法，診不備三常，療不慎五過，不求餘緒，不問特身，亦足為粗略之醫爾。


凡此五者，皆受術不通，人事不明也①。故曰：「聖人之治病也，必知天地陰陽，四時經紀，五藏六府，雌雄表裏，刺灸砭石，毒藥所主，從容人事，以明經道，貴賤貧富，各異品理，問年少長，勇怯之理，審于分部，知病本始，八正九候，診必副矣②。」


　　①言是五者，但名受術之徒，未足以通悟精微之理，人間之事尚猶懵然。


　　②聖人之備識也，如此工宜勉之。


治病之道，氣內為寶，循求其理，求之不得，過在表裏①。守數據治，無失俞理，能行此術，終身不殆②。不知俞理，五藏菀熟，癰發六府③。診病不審，是謂失常④。謹守此治，與經相明⑤。上經下經，揆度陰陽，奇恒五中，決以明堂，審于終始，可以橫行⑥。』


　　①工之治病，必在于形氣之內，求有過者，是為聖人之寶也。求之不得，則以藏府之氣，陰陽表裏而察之。
　　《新校正》云：『按《全元起本》及《太素》作「氣內為實」，楊上善云：「天地間氣為外氣，人身中氣為內氣，外氣裁成萬物是為外實，內氣榮衛裁生故為內實，治病能求內氣之理，是治病之要也。」』


　　②守數，謂血氣多少及刺深淺之數也。據治，謂據穴俞所治之旨而用之也。但守數據治而用之，則不失穴俞之理矣。殆者，危也。


　　③菀，積也。熟，熱也。五藏積熱，六府受之，陽熱相薄，熱之所過則為癰矣。


　　④謂失常經術正用之道也。


　　⑤謂前氣內循，求俞會之理也。


　　⑥所謂上經者，言氣之通天也。下經者，言病之變化也。言此二經揆度陰陽之氣，奇恒五中，皆決于明堂之部分也。揆度者，度病之深淺也。奇恒者，言奇病也。五中者，謂五藏之氣色也。夫明堂者，所以視萬物，別白黑，審長短，故曰決以明堂也。審于終始者，謂審察五色囚王，終而復始也，夫道循如是，應用不窮，目牛無全，萬舉萬當，由斯高遠，故可以橫行于世間矣。
經筋醫理探源(永康堂‧張老師)
             


