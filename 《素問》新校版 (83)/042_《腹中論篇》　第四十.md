# 《腹中論篇》　第四十



**《腹中論篇》　第四十①**


---
- ①《新校正》云：『按《全元起本》在第五卷。』


黃帝問曰：『有病心腹滿，旦食則不能暮食，此為何病？』


岐伯對曰：『名為鼓脹①。』


帝曰：『治之奈何？』


岐伯曰：『治之以雞矢醴，一劑知，二劑已②。』


帝曰：『其時有復發者，何也③？』


岐伯曰：『此飲食不節，故時有病也，雖然其病且已，時故當病，氣聚于腹也④。』
- ①心腹脹滿，不能再食，形如鼓脹，故名鼓脹也。《新校正》云：『按《太素》「鼓」作「穀」。』
- ②按古本草，雞矢并不治鼓脹，惟大利，小便微寒，今方制法，當取用處湯漬服之。
- ③復，謂再發，言如舊也。
- ④飲食不節則傷胃。胃脈者，循腹裏而下行，故飲食不節，時有病者復病，氣聚于腹中也。


帝曰：『有病胸脇支滿者，妨于食，病至則先聞腥臊臭，出清液，先唾血，四支清，目眩時時，前後血病，名為何？何以得之①。』


岐伯曰：『病名血枯，此得之年少時，有所大脫血，若醉入房，中氣竭，肝傷，故月事衰少不來也②。』


帝曰：『治之奈何？復以何術？』


岐伯曰：『以四烏鰂骨，一藘茹，二物併合之，丸以雀卵，大如小豆，以五丸為後飯，飲以鮑魚汁，利腸中③及傷肝也④。』**→【鰂，賊同。藘，閭同。】**
- ①清液，清水也，亦謂之清涕。清涕者，謂從窈漏中漫液而下，水出清冷也。眩謂目視眩轉也。前後血，謂前陰、後陰出血也。
- ②出血多者，謂之脫血。漏下、鼻衄、嘔吐出血，皆同焉。夫醉則血脈盛，血脈盛則內熱，因而入房，髓液皆下，故腎中氣竭也，肝藏血，以少大脫血，故肝傷也。然于丈夫則精液衰乏，女子則月事衰少而不來。
- ③《新校正》云：『按別本一作「傷中」。』
- ④飯後藥先，謂之後飯。按古本草經云：『烏鰂魚骨、藘茹等并不治血枯，然經法用之，是攻其所生所起爾。』夫醉，勞力以入房，則腎中精氣耗竭。月事衰少不至，則中有惡血淹留。精氣耗竭則陰萎不起而無精，惡血淹留則血痺，著中而不散，故先茲四藥用入方焉。古本草經曰：『烏鰂魚骨，味鹹冷平，無毒，主治女子血閉。藘茹，味辛寒平，有小毒，主散惡血。雀卵，味甘溫平，無毒，主治男子陰萎不起，強之令熱，多精有子。鮑魚，味辛臭溫平，無毒，主治瘀血，血痺在四支不散者。尋文會意，方義如此而處治之也。』《新校正》云：『按《甲乙經》及《太素》「藘茹」作「**藘**茹」，詳王注性味乃**藘**茹，當改**藘**作**藘**，又按本草烏鰂魚骨「冷」作「微溫」，雀卵「甘」作「酸」與王注異。』**→【鰂，賊同。****藘****，閭同。】**


帝曰：『病有少腹盛，上下左右皆有根，此為何病？可治不？』


岐伯曰：『病名曰伏梁①。』


帝曰：『伏梁何因而得之？』


岐伯曰：『裹大膿血，居腸胃之外，不可治。治之，每切按之致死。』


帝曰：『何以然？』


岐伯曰：『此下則因陰，必下膿血，上則迫胃脘，生鬲俠胃脘內癰②。此久病也，難治。居齊上為逆，居齊下為從，勿動亟奪③。論在《刺法》中④。』
- ①伏梁，心之積也。《新校正》云：『詳此伏梁與心積之伏梁大異，病有名同而實異者非一，如此之類是也。』
- ②正當衝脈、帶脈之部分也。帶脈者，起于季脇，迴身一周，橫絡于齊下。衝脈者與足少陰之絡起于腎下，出于氣街，循陰股，其上行者，出齊下，同身寸之三寸，關元之分，俠齊直上，循腹，各行會于咽喉，故病當其分，則少腹盛，上下左右皆有根也，以其上下堅盛如有潛梁，故曰病名伏梁，不可治也，以裹大膿血，居腸胃之外，按之痛悶不堪，故每切按之致死也。以衝脈下行者絡陰，上行者循腹，故也，上則迫近于胃脘，下則因薄于陰器也。若因薄于陰則便下膿血，若迫近于胃則病氣上出于鬲，復俠胃脘，內長其癰也，何以然哉？以本有大膿血在腸胃之外故也。「生」當為「出」，傳文誤也。《新校正》云：按『《太素》「俠胃」作「使胃」。』
- ③若裹大膿血，居齊上則漸傷心藏，故為逆；居齊下則去心稍遠，猶得漸攻，故為從。從，順也。亟，數也。奪，去也。言不可移動，但數數去之則可矣。
- ④今經亡。


帝曰：『人有身體、髀、股、**䯒**皆腫，環齊而痛，是為何病。』**→【****䯒****〔骨行〕：音，ㄏㄥˊ。】**


岐伯曰：『病名伏梁①。此風根也②，其氣溢于大腸，而著于盲。肓之原在齊下，故環齊而痛也，不可動之，動之為水溺濇之病③。』
- ①此二十六字錯簡在《奇病論》中，若不有此二十六字則下文無據也。《新校正》云：『詳此并無注解，盡在下卷《奇病論》中。』
- ②此四字此篇本有，《奇病論》中亦有之。
- ③亦衝脈也。齊下，謂脖**胦**，在齊下同身寸之二寸半。《靈樞經》曰：『肓之原名曰脖**胦**。』**→【胦〔月央：音，ㄧㄤ。意：〔脖胦〕肚臍，如「肓之原出於胦胦。」】**


帝曰：『夫子數言熱中、消中不可服高梁、芳草、石藥。石藥發瘨，芳草發狂①。夫熱中、消中者，皆富貴人也，今禁高梁是不合其心，禁芳草、石藥是病不愈，願聞其說②。』


岐伯曰：『夫芳草之氣美，石藥之氣悍，二者，其氣急疾堅勁，故非緩心和人，不可以服此二者③。』
- ①多飲數溲，謂之熱中。多食數溲，謂之消中。多喜，曰瘨。多怒，曰狂。芳，美味也。
- ②熱中、消中者，脾氣之上溢，甘肥之所致，故禁食高梁、芳美之草也。《通評虛實論》曰：『凡治消癉，甘肥貴人則高梁之疾也。』又《奇病論》曰：『夫五味入于口，藏于胃，脾為之行其精氣，津液在脾，故令人口甘，此肥美之所發也，此人必數食甘美而多肥也。』肥者令人內熱，甘者令人中滿，故其氣上溢，轉為消渴，此之謂也。夫富貴人者，驕恣縱欲。輕人而無能禁之，禁之則逆其志，順之則加其病，帝思難詰，故發問之。高，膏，梁米也。石藥，英乳也。芳，草濃美也。然此五者，富貴人常服之，難禁也。
- ③脾氣溢而生病，氣美則重盛于脾消熱之氣，躁疾氣悍則又滋其熱，若人性和心緩，氣候舒勻，不與物爭，釋然寬泰，則神不躁迫，無懼內傷，故非緩心和人，不可以服此二者。悍，利也。堅，定也，固也。勁，剛也。言其芳草、石藥之氣堅定固久，剛烈而卒不歇滅，此二者是也。


帝曰：『不可以服此二者，何以然？』


岐伯曰：『夫熱氣慓悍，藥氣亦然，二者相遇，恐內傷脾①。脾者，土也而惡木，服此藥者，至甲乙日更論②。』
- ①**慄**，疾也。**→【慄〔忄栗〕：音，ㄌㄧˋ。意：同「栗」。】**
- ②熱氣慓盛則木氣內餘，故心非和緩，則躁怒數起，躁怒數起則熱氣因木以傷脾，甲乙為木，故至甲乙日更論脾病之增減也。


帝曰：『善。有病膺腫①、頸痛、胸滿、腹脹，此為何病？何以得之②？』


岐伯曰：『名厥逆③。』


帝曰：『治之奈何？』


岐伯曰：『灸之則**瘖**，石之則狂，須其氣并乃可治也④。』


帝曰：『何以然？』


岐伯曰：『陽氣重上，有餘于上，灸之則陽氣入陰，入則**瘖**，石之則陽氣虛，虛則狂⑤。須其氣并而治之，可使全也⑥。』
- ①《新校正》云：『按《甲乙經》作「癰腫」。』
- ②膺，胸傍也。頸，項前也。胸，膺間也。
- ③氣逆所生，故名厥逆。
- ④石，謂以石鍼開破之。
- ⑤灸之則火氣助陽，陽盛故入陰。石之則陽氣出，陽氣出則內不足，故狂。
- ⑥并，謂併合也，待自併合則兩氣俱全，故可治，若不爾而灸石之，則偏致勝負，故不得全而**瘖**、狂也。


帝曰：『善。何以知懷子之且生也？』


岐伯曰：『身有病而無邪脈也①。』


帝曰：『病熱而有所痛者，何也？』


岐伯曰：『病熱者，陽脈也，以三陽之動也。人迎一盛少陽、二盛太陽、三盛陽明入陰也。夫陽入于陰，故病在頭與腹，乃**䐜**脹而頭痛也②。』**→【****䐜****﹝月真﹞：音，ㄔㄣ。】**


帝曰：『善。』
- ①病，謂經閉也**。**②****脈法曰：『尺中之脈來而斷絕者，經閉也。』月水不利，若尺中脈絕者，經閉也，今病經閉，脈反如常者，婦人姙娠之證，故云身有病而無邪脈。
- ②《新校正》云：『按《六節藏象論》云：「人迎一盛病在少陽；二盛病在太陽；三盛病在陽明。」與此論同。又按《甲乙經》三盛陽明，無「入陰也」三字。』


永康堂整體保健【Y.C.T】


