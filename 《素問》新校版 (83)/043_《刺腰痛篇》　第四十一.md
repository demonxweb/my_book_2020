# 《刺腰痛篇》　第四十一



**《刺腰痛篇》　第四十一①**


---
- ①《新校正》云：『按《全元起本》在第六卷。』


足太陽脈，令人腰痛引項脊尻，背如重狀①。刺其郄中，太陽正經出血，春無見血②。
- ①足太陽脈別下項，循肩髆內，俠脊，抵腰中，別下貫臀，故令人腰痛引項脊尻，背如重狀也。《新校正》云：『按《甲乙經》「貫臀」作「貫胂」，刺瘧注亦作「貫胂」，三部九候注作「貫臀」。』
- ②郄中，委中也，在膝後屈處，膕中央約文中動脈，足太陽脈之所入也，刺可入同身寸之五分，留七呼，若灸者可灸三壯。太陽合腎，腎王于冬，水衰于春，故春無見血也。


少陽令人腰痛，如以鍼刺其皮中，循循然不可以俛仰，不可以顧①。刺少陽成骨之端出血。成骨，在膝外廉之骨獨起者，夏無見血②。
- ①足少陽脈，遶髦際，橫入髀厭中，故令腰痛，如以鍼刺其皮中，循循然不可俛仰，少陽之脈起于目銳眥，上抵頭角，下耳後，循頸，行手陽明之前，至肩上，交出手少陽之後，其支別者，目銳眥下入大迎，合手少陽于**䪼**下，加頰車，下頸，合缺盆，故不可以顧。《新校正》云：『按《甲乙經》「行手陽明之前」作「行手少陽之前」也。』**→【****䪼****〔出頁〕：音，ㄓㄨㄛˊ。意：目下曰****䪼****】**
- ③成骨，謂膝外近下**䯒**骨上端，兩起骨相并間陷容指者也。**䯒**骨所成，柱膝髀骨，故謂之成骨也。少陽合肝，肝王于春，木衰于夏，故無見血也。**→【****䯒****〔骨行〕：音，ㄏㄥˊ。】**


陽明令人腰痛不可以顧，顧如有見者，善悲①。刺陽明于**䯒**前三痏上，下和之出血，秋無見血②。
- ①足陽明脈起于鼻交頞中，下循鼻外，入上齒中，還出俠口，環脣，下交承漿，卻循頤後下廉，出大迎，其支別者，從大迎前下人迎，循喉嚨，入缺盆，又其支別者，起胃下口，循腹裏至氣街中而合，以下髀，故令人腰痛不可顧，顧如有見者，陽虛，故悲也。
- ②按內經中誥流注圖經，陽明脈穴俞之所主，此腰痛者，悉刺**䯒**前三痏，則正三里穴也。三里穴在膝下同身寸之三寸，**䯒**骨外廉，兩筋肉分間，刺可入同身寸之一寸，留七呼，若灸者可灸三壯。陽明合脾，脾王長夏，土衰于秋，故秋無見血。《新校正》云：『按《甲乙經》「**䯒**」作「骭」。』**→【****䯒****〔骨行〕：音，ㄏㄥˊ。】**


足少陰令人腰痛，痛引脊內廉①。刺少陰于內踝上二痏，春無見血，出血太多，不可復也②。
- ①足少陰脈上股內後廉，貫脊屬腎，故令人腰痛痛引脊內廉也。《新校正》云：『按《全元起本》「脊內廉」作「脊內痛」，《太素》亦同此，前少足太陰腰痛證并刺足太陰法，應古文脫簡也。』
- ②按內經中誥流注圖經，少陰脈穴俞所主此腰痛者，當刺內踝上，則正復溜穴也。復溜在內踝後上同身寸之二寸，動脈陷者中，刺可入同身寸之三分，留三呼，若灸者，可灸五壯。


厥陰之脈，令人腰痛，腰中如張弓弩弦①。刺厥陰之脈，在**腨**踵魚腹之外，循之累累然乃刺之②。其病令人善言，默默然，不慧，刺之三痏③。**→【****腨****﹝月耑﹞：音，ㄔㄨㄢˋ。****腨****：小腿肚。】**
- ①足厥陰脈，自陰股環陰器，抵少腹，其支別者，與太陰少陽結于腰髁，下狹脊。第三第四骨空中，其穴即中**髎**、下**髎**，故腰痛則中如張弓弩之弦也。如張弦者，言強急之甚。
- ②**腨**踵者，言脈在**腨**外側，下當足跟也。**腨**形勢如臥魚之腹，故曰魚腹之外也，循其分肉，有血絡累累然，乃刺出之。此正當蠡溝穴分，足厥陰之絡，在內踝上五寸，別走少陽者，刺可入同身寸之二分，留三呼，若灸者，可灸三壯。「厥陰」一經作「居陰」，是傳寫草書，厥字為居也。《新校正》云：『按經云：「厥陰之脈令人腰痛。」次言刺厥陰之脈，注言刺厥陰之絡，經注相違，疑經中「脈」字乃「絡」字之誤也。』**→【****腨****﹝月耑﹞：音，ㄔㄨㄢˋ。****腨****：小腿肚。】**
- ③厥陰之脈，循喉嚨之後，上入頑顙，絡于舌本，故病則善言，風盛則昏冒，故不爽慧也。三刺其處，腰痛乃除。《新校正》云：『按經云：「善言默默然不慧。」詳善言與默默二病難相兼，《全元起本》無善字，于義為允，又按《甲乙經》厥陰之脈不絡舌本，王氏于素問之中五處引注，而注《厥論》與刺熱及此三篇皆云絡舌本，注《風論》注《痺論》二篇不言絡舌本，蓋王氏亦疑而兩言之也。』


解脈令人腰痛，痛引肩，目**䀮䀮**然，時遺溲①。刺解脈在膝筋肉分間，郄外廉之橫脈出血，血變而止②。解脈令人腰痛如引帶，常如折腰狀，善恐③。刺解脈在郄中，結絡如黍米，刺之血射以黑，見赤血而已④。**→【****䀮****﹝目巟﹞：音荒】**
- ①解脈，散行脈也，言不合而別行也。此足太陽之經，起于目內眥，上額，交巔上，循肩髆，俠脊，抵腰中，入循膂，絡腎，屬膀胱，下入膕中，故病斯候也。又其支別者，從髆內別下，貫胂，循髆外後廉，而下合于膕中，兩脈如繩之解股，故名解脈也。
- ②膝後兩傍大筋，雙上股之後，兩筋之間，橫文之處，努肉高起則郄中之分也。古中誥以膕中為太陽之郄，當取郄外廉有血絡橫見，迢然紫黑而盛滿者，乃刺之，當見黑血，必候其血色變赤乃止，血不變赤，極而寫之，必行血色變赤乃止，此太陽中經之為腰痛也。
- ③足太陽之別脈，自肩而別下，循背脊至腰，而橫入髀外後廉，而下合膕中，故若引帶，如折腰之狀。《新校正》云：『按《甲乙經》「如引帶」作「如裂」，「善恐」作「善怒」也。』
- ④郄中則委中穴，足太陽合也，在膝後屈處，膕中央約文中動脈，刺可入同身寸之五分，留七呼，若灸者，可灸三壯，此經刺法也。今則取其結絡，大如黍米者，當黑血箭射而出，見血變赤然可止也。《新校正》云：『按全元起云：「有兩解脈病源各異，恐誤。」未詳。』


同陰之脈，令人腰痛，痛如小錘，居其中，怫然腫①。刺同陰之脈，在外踝上絕骨之端，為三痏②。【《太素》小錘作小鍼。佛，音弗。】
- ①足少陽之別絡也，并少陽經上行，去足外踝上同身寸之五寸，乃別走厥陰并經，下絡足跗，故曰同陰脈也。怫，怒也，言腫如嗔怒也。《新校正》云：『按《太素》「小錘」作「小鍼」。』
- ②絕骨之端，如前同身寸之三分，陽輔穴也。足少陽脈所行，刺可入同身寸之五分，留七呼，若灸者，可灸三壯。


陽維之脈，令人腰痛，痛上怫然腫①。刺陽維之脈，脈與太陽合**腨**下間，去地一尺所②。**→【****腨****﹝月耑﹞：音，ㄔㄨㄢˋ。****腨****：小腿肚。】**
- ①陽維起于陽，則太陽之所生奇經八脈，此其一也。
- ②太陽所主與正經并行，而上至**腨**下，復與太陽合而上也。**腨**下去地，正同身寸之一尺，是則承光穴，在銳**腨**腸下肉分間陷者中，刺可入同身寸之七分，若灸者，可灸五壯，以其取**腨**腸下肉分間，故云合**腨**下間。《新校正》云：『按穴之所在，乃承山穴，非承光也。山字誤為光。』**→【****腨****﹝月耑﹞：音，ㄔㄨㄢˋ。****腨****：小腿肚。】**


衡絡之脈，令人腰痛不可以俛仰，仰則恐僕，得之舉重傷腰，衡絡絕，惡血歸之①。刺之在郄陽，筋之間，上郄數寸，衡居為二痏出血②。
- ①衡，橫也，謂太陽之外也，絡自腰中，橫入髀外後廉，而下與中經合于膕中者，今舉重傷腰，則橫絡絕，中經獨盛，故腰痛不可以俛仰矣。一經作「衡絕之脈」，傳寫魚魯之誤也。若是衡脈，中誥不應取太陽脈委陽、殷門之穴也。
- ②橫居二穴，謂委陽、殷門。平視橫相當也。郄陽，謂浮郄穴上側委陽穴也。筋之間，謂膝後膕上兩筋之間，殷門穴也。二穴各去臀下橫文同身寸之六寸，故曰上郄數寸也。委陽，刺可入同身寸之七分，留五呼，若灸者，可灸三壯。殷門，刺可入同身寸之五分，留七呼，若灸者，可灸三壯，故曰衡居為二痏。《新校正》云：『詳王氏云：「浮郄穴上側委陽穴也。」按《甲乙經》委陽在浮郄穴下一寸，不得言上側也。』


會陰之脈，令人腰痛痛上，漯漯然汗出，汗乾令人欲飲，飲已欲走①。刺直陽之脈上三痏，在蹻上郄下五寸，橫居視其盛者出血②。
- ①足太陽之中經也，其脈腰下會于後陰，故曰會陰之脈，其經自腰下行至足，今陽氣大盛，故痛上。漯然汗出，汗液既出，則腎燥陰虛，故汗乾令人欲飲水以救腎也，水入腹已，腎氣復生，陰氣流行，太陽又盛，故飲水已反欲走也。
- ②直陽之脈，則太陽之脈，俠脊下行，貫臀下至膕中，下循**腨**，過外踝之後，條直而行者，故曰直陽之脈也。蹻，為陽蹻所生申脈穴，在外踝下也。郄下，則膕下也，言此刺處在膕下同身寸之五寸，上承郄中之穴，下當申脈之位，是謂承筋穴，即**腨**中央，如外陷者中也。太陽脈氣所發，禁不可刺，可灸三壯，今雲刺者，謂刺其血絡之盛滿者也。兩**腨**皆有太陽經氣下行，當視兩**腨**中央有血絡盛滿者，乃刺出之，故曰視其盛者出血。《新校正》云：『詳上云：「會陰之脈令人腰痛。」此云：「刺直陽之脈者。」詳此直陽之脈即會陰之脈也，文變而事不殊，又承筋穴，注云：「**腨**中央如外。」按《甲乙經》及骨空論注，無「如外」二字。』


飛陽之脈，令人腰痛，痛上拂拂然，甚則悲以恐①。刺飛陽之脈，在內踝上五寸②，少陰之前，與陰維之會③。
- ①是陰維之脈也。去內踝上同身寸之五寸，**腨**分中，并少陰經而上也。少陰之脈，前則陰維脈所行也，足少陰之脈從腎，上貫肝鬲，入肺中，循喉嚨，俠舌本，其支別者，從肺出絡心，注胸中，故甚則悲以恐也。恐者生于腎，悲者生于心。
- ②臣億等按《甲乙經》作「二寸」。
- ③內踝後，上同身寸之五寸，復溜穴，少陰脈所行，刺可入同身寸之三分，內踝之後，築賓穴，陰維之郄，刺可入同身寸之三分，若灸者，可灸五壯。少陰之前，陰維之會，以三脈會在此穴位分也，刺可入同身寸之三分，若灸者，可灸五壯。今中誥經文正同此法，臣億等按《甲乙經》足太陽之絡別走少陰者名曰飛揚，在外踝上七寸，又云：築賓，陰維之郄，在內踝上**腨**分中。復溜穴，在內踝上二寸，今此經注都與甲乙不合者，疑經注中「五寸」字當作「二寸」，則素問與甲乙相應矣。**→【****腨****﹝月耑﹞：音，ㄔㄨㄢˋ。****腨****：小腿肚。】**


昌陽之脈，令人腰痛，痛引膺，目**䀮䀮**然，甚則反折，舌卷不能言①。刺內筋為二痏，在內踝上，大筋前，太陰後，上踝二寸所②。**→【****䀮****﹝目巟﹞：音荒】**
- ①陰蹻脈也。陰蹻者，足少陰之別也，起于然骨之後，上內踝之上，直上循陰股入陰，而循腹上入胸裏，入缺盆，上出人迎之前，入頄內廉，屬目內眥，合于太陽。陽蹻而上行，故腰痛之狀如此。
- ②內筋，謂大筋之前分肉也。太陰後，大筋前，即陰蹻之郄，交信穴也，在內踝上同身寸之二寸，少陰前太陰後筋骨之間陷者之中，刺可入同身寸之四分，留五呼，若灸者，可灸三壯。今中誥經文正主此。


散脈令人腰痛而熱，熱甚生煩，腰下如有橫木居其中，甚則遺溲①。刺散脈在膝前骨肉分間，絡外廉束脈為三痏②。
- ①散脈，足太陰之別也，散行而上，故以名焉。其脈循股內入腹中，與少陰少陽結于腰髁下骨空中。故病則腰下如有橫木居其中，甚乃遺溲也。
- ②謂膝前內側也。骨肉分，謂膝內輔骨之下下廉，**腨**肉之兩間也，絡外廉則太陰之絡色青而見者也，輔骨之下，後有大筋擷束膝胻之骨，令其連屬，取此筋骨繫束之處脈，以去其病，是曰地機，三刺而已，故曰束脈為之三痏也。


肉里之脈，令人腰痛，不可以欬，欬則筋縮急①。刺肉里之脈為二痏，在太陽之外，少陽絕骨之後②。
- ①肉里之脈，少陽所生，則陽維之脈氣所發也。里，裏也。
- ②分肉主之，一經云：「少陽絕骨之前。」傳寫誤也。絕骨之前，足少陽脈所行，絕骨之後，陽維脈所過，故指曰在太陽之外，少陽絕骨之後也，分肉穴，在足外踝直上絕骨之端，如後同身寸之二分，筋肉分間，陽維脈氣所發，刺可入同身寸之五分，留十呼，若灸者，可灸三壯。《新校正》云：『按分肉之穴《甲乙經》不見，與氣穴注兩出而分寸不同，氣穴注「二分」作「三分」，「五分」作「三分」，「十呼」作「七呼」。』


腰痛俠脊，而痛至頭，幾幾然，目**䀮䀮**，欲僵僕，刺足太陽郄中出血①。腰痛上寒，刺足太陽陽明；上熱，刺足厥陰；不可以俛仰，刺足少陽；中熱而喘，刺足少陰，刺郄中出血②。腰痛上寒，不可顧，刺足陽明③。上熱，刺足太陰④。中熱而喘，刺足少陰⑤。大便難，刺足少陰⑥。少腹滿，刺足厥陰⑦。引脊內廉，刺足少陰⑧。如折，不可以俛仰，不可舉，刺足太陽⑨。
- ①郄中，委中。《新校正》云：『按《太素》作「頭沉沉然」。』
- ②此法玄妙，中誥不同，莫可窺測，當用知其應不爾，皆應先去血絡，乃調之也。
- ③上寒，陰市主之。陰市，在膝上同身寸之三寸，伏兔下陷者中，足陽明脈氣所發，刺可入同身寸之三分，留七呼，若灸者，可灸三壯。不可顧，三里主之。三里，在膝下同身寸之三寸，胻外廉兩筋肉分間，足陽明脈之所入也，刺可入同身寸之一寸，留七呼，若灸者，可灸三壯。
- ④地機主之。地機，在膝下同身寸之五寸，足太陰之郄也，刺可入同身寸之三分，若灸者，可灸三壯。《新校正》云：『按《甲乙經》作「五壯」。』
- ⑤湧泉、太鍾悉主之。湧泉，在足心陷者中，屈足捲指宛宛中，足少陰脈之所出，刺可入同身寸之三分，留三呼，若灸者，可灸三壯。太鍾，在足跟後街中動脈，足少陰之絡，刺可入同身寸之二分，留七呼，若灸者，可灸三壯。《新校正》云：『按刺瘧注太鍾在內踝後街中，水穴論注在內踝後，此注在跟後街中動脈，三注不同，《甲乙經》亦云跟後衝中，當從《甲乙經》為正。』
- ⑥湧泉主之。
- ⑦太衝主之。在足大趾本節後內間，同身寸之二寸陷者中，脈動應手，足厥陰脈之所注也，刺可入同身寸之三分，留十呼，若灸者，可灸三壯。
- ⑧如折，束骨主之。不可以俛仰，京骨、崑崙悉主之。不可舉，申脈、僕參悉主之。束骨，在足小指外側本節後，赤白肉際陷者中，足太陽脈之所注也，刺可入同身寸之三分，留三呼，若灸者，可灸三壯。京骨，在足外側大骨下，赤白肉際陷者中，按而得之，足太陽脈之所過也，刺可入同身寸之三分，留七呼，若灸者，可灸三壯。崑崙，在足外踝後，跟骨上陷者中，細脈動應手，足太陽脈之所行也，刺可入同身寸之五分，留十呼，若灸者，可灸三壯。申脈，在外踝下同身寸之五分，容爪甲，陽蹻之所生也，刺可入同身寸之六分，留十呼，若灸者，可灸三壯。僕參，在跟骨下陷者中，足太陽陽蹻二脈之會，刺可入同身寸之三分，留七呼，若灸者可灸三壯。《新校正》云：『按《甲乙經》申脈在外踝下陷者中無五分字，刺入「六分」作「三分」，留「十呼」作留「六呼」，氣穴注作「七呼」，僕參留七呼，《甲乙經》作「六呼」。
- ⑨復溜主之，取同飛陽，注從腰痛上寒，不可顧，至此件經語，除注并合朱書。《新校正》云：『按《全元起本》及《甲乙經》并《太素》「自腰痛上寒」至此并無，乃王氏所添也，今注云：「從腰痛上寒。」至并合朱書十九字，非王冰之語，蓋後人所加也。』


腰痛引少腹，控**䏚**，不可以仰①。刺腰尻交者，兩髁胂上，以月生死為痏數，發鍼立已②。左取右，右取左③。→【䏚﹝月少﹞：音，ㄇㄧㄠˇ。䏚意：季脅下之空輭處。】
- ①《新校正》云：『按《甲乙經》作「不可以俛仰」。』
- ②此邪客于足太陰之絡也。控，通引也。，謂季脇下之空軟處也。腰尻交者，謂髁下，尻骨兩傍四骨空左右八穴，俗呼此骨為八**髎**骨也。此腰痛取腰髁下第四**髎**，即下**髎**穴也。足太陰厥陰少陽三脈左右交結于中，故曰腰尻交者也。兩髁胂，謂兩髁骨下堅起肉也。胂上，非胂之上巔，正當刺胂肉矣，直刺胂肉，即胂上也，何者？胂之上巔，別有中膂肉俞、白環俞，雖并主腰痛，考其形證，經不相應矣。髁骨，即腰脊兩傍起骨也。俠脊兩傍腰髁之下，各有胂肉隴起，而斜趣于髁骨之後，內承其髁，故曰兩髁胂也。下承髁胂肉，左右兩胂，各有四骨空，故曰上**髎**、次**髎**、中**髎**、下**髎**。上**髎**，當髁骨下陷者中，餘三**髎**少斜下按之陷中是也。四空悉主腰痛，唯下**髎**所主，文與經同，即太陰厥陰少陽所結者也，刺可入同身寸之二寸，留十呼，若灸者，可灸三壯，以月生死為痏數者，月初向圓，為月生；月半向空，為月死。死月刺少，生月刺多。《繆刺論》曰：『月生，一日一痏，二日二痏，漸多之，十五日十五痏，十六日十四痏，漸少之，其痏數多少如此即知也。』
- ③痛在左，鍼取右；痛在右，鍼取左。所以然者，以其脈左右交結于尻骨之中故也。《新校正》云：『詳此腰痛引少腹一節與《繆刺論》重。』


永康堂整體保健【Y.C.T】


