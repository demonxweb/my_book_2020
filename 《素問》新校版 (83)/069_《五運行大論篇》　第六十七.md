# 《五運行大論篇》　第六十七



**《五運行大論篇》　第六十七**


---


黃帝坐明堂，始正天綱，臨觀八極，考建五常①。請天師而問之曰：『論言天地之動靜，神明為之紀，陰陽之升降，寒暑彰其兆②。余聞五運之數于夫子，夫子之所言正五氣之各主歲爾，首甲定運，餘因論之。』


鬼臾區曰：『土主甲己，金主乙庚，水主丙辛，木主丁壬，火主戊癸。子午之上，少陰主之；丑未之上，太陰主之；寅申之上，少陽主之；卯酉之上，陽明主之；辰戌之上，太陽主之；已亥之上，厥陰主之，不合陰陽，其故何也③？』


岐伯曰：『是明道也，此天地之陰陽也④。夫數之可數者，人中之陰陽也，然所合，數之可得者也。夫陰陽者，數之可十，推之可百，數之可千，推之可萬。天地陰陽者，不以數推，以象之謂也⑤。』
- ①明堂，布政宮也。八極，八方目極之所也。考，謂考校。建，謂建立也。五常，謂五氣行天地之中者也，端居正氣，以候天和。
- ②《新校正》云：『詳論謂《陰陽應象大論》及《氣交變大論》文，彼云：「陰陽之往復，寒暑彰其兆。」』
- ③首甲，謂六甲之初則甲子年也。
- ④上古聖人仰觀天象以正陰陽，夫陰陽之道非不昭然而人昧宗源，述其本始，則百端疑議從是而生，黃帝恐至理真宗便因誣廢，湣念黎庶故啟問曰，天師知道出從真，必非謬述，故對上曰是明道也，此天地之陰陽也。《陰陽法》曰：『甲己合，乙庚合，丙辛合，丁壬合，戊癸合。』蓋取聖人仰觀天象之義，不然則十干之位各在一方，徵其離合事亦寥闊，嗚呼遠哉！百姓日用而不知爾，故太上立言曰：「吾言甚易知，甚易行，天下莫能知，莫能行。」此其類也。《新校正》云：『詳金主乙庚者，乙者庚之柔，庚者乙之剛，大而言之陰與陽，小而言之夫與婦，是剛柔之事也，餘并如此。』
- ⑤言智識偏淺不見原由，雖所指彌遠，其知彌近，得其元始，桴鼓非遙。


帝曰：『願聞其所始也。』


岐伯曰：『昭乎哉問也！臣覽《太始天元冊》文，丹天之氣經于牛女戊分，天之氣經于心尾己分，蒼天之氣經于危室柳鬼，素天之氣經于亢氐昴畢，玄天之氣經于張翼婁胃，所謂戊己分者，奎壁角軫，則天地之門戶也①。夫候之所始，道之所生，不可不通也。』


帝曰：『善。論言天地者，萬物之上下，左右者，陰陽之道路，未知其所謂也②。』


岐伯曰：『所謂上下者，歲上下見陰陽之所在也。左右者，諸上見厥陰，左少陰右太陽；見少陰，左太陰，右厥陰；見太陰，左少陽，右少陰；見少陽，左陽明，右太陰；見陽明，左太陽，右少陽；見太陽，左厥陰，右陽明，所謂面北而命其位，言其見也③。』
- ①戊土屬乾，己土屬巽，《遁甲經》曰：『六戊為天門，六已為地戶，晨暮占雨，以西北東南義取，此雨為土用，濕氣生之，故此占焉。』
- ②論謂天元紀及《陰陽應象論》也。
- ③面向北而言之也，上南也，下北也，左西也，右東也。


＊附表：


|**右**|**太陽**|**厥陰**|**少陰**|**太陰**|**少陽**|**陽明**|**太陽**|**厥陰**||---|---|---|---|---|---|---|---|---|


帝曰：『何謂下？』


岐伯曰：『厥陰在上，則少陽在下，左陽明，右太陰；少陰在上，則陽明在下，左太陽，右少陽；太陰在上，則太陽在下，左厥陰，右陽明；少陽在上，則厥陰在下，左少陰，右太陽；陽明在上，則少陰在下，左太陰，右厥陰；太陽在上，則太陰在下，左少陽，右少陰，所謂面南而命其位，言其見也①。上下相遘，寒暑相臨，氣相得則和，不相得則病②。』


帝曰：『氣相得而病者，何也？』


岐伯曰：『以下臨上，不當位也③。』


帝曰：『動靜何如④？』


岐伯曰：『上者右行，下者左行，左右周天，餘而復會也⑤。』
- ①主歲者位在南，故面北而言其左右；在下者位在北，故面南而言其左右也。上，天位也，下，地位也。面南，左東也，右西也，上下異而左右殊也。
- ②木火相臨，金水相臨，水木相臨，火土相臨，土金相臨，為相得也。土木相臨，土水相臨，水火相臨，火金相臨，金木相臨，為不相得也。上臨下為順，下臨上為逆，逆亦鬱抑而病生，土臨相火君火之類者也。
- ③六位相臨，假令土臨火，火臨木，木臨水，水臨金，金臨土，皆為以下臨上，不當位也，父子之義，子為下，父為上，以子臨父不亦逆乎！
- ④言天地之行左右也。
- ⑤上，天也。下，地也。周天，謂天周地五行之位也，天垂六氣，地布五行，天順地而左廻，地承天而東轉，木運之後，天氣常餘，餘氣不加于君火，卻退一步加臨相火之上，是以每五歲已退一位而右遷，故曰左右周天餘而復會。會，遇也，合也，言天地之道常五歲畢，則以餘氣遷加，復與五行座位再相會，合而為歲法也。周天，謂天周地位，非周天之六氣也。


＊附表:


|上|右|太陽|厥陰|少陰|太陰|少陽|陽明|太陽|厥陰|左||---|---|---|---|---|---|---|---|---|---|---||下|太陰|少陽|陽明|太陽|厥陰|少陰|太陰|少陽|


帝曰：『余聞鬼臾區曰：「應地者靜。」今夫子乃言下者左行，不知其所謂也？願聞何以生之乎①！


岐伯曰：『天地動靜，五行遷復，雖鬼臾區，其上候而已，猶不能徧明②。夫變化之用，天垂象，地成形，七曜緯虛，五行麗地，地者所以載生成之形類也，虛者所以列應天之精氣也。形精之動，猶根本之與枝葉也，仰觀其象，雖遠可知也③。』
- ①詰，異也。《新校正》云：『按鬼臾區言應地者靜見《天元紀大論》中。』
- ②不能徧明，無求備也。
- ③觀五星之東轉，則地體左行之理昭然可知也。麗，著也，有形之物未有不依據物而得全者也。


帝曰：『地之為下否乎①？』


岐伯曰：『地為人之下，太虛之中者也②。』


帝曰：『馮乎③？』


岐伯曰：『大氣舉之也④。燥以乾之，暑以蒸之，風以動之，濕以潤之，寒以堅之，火以溫之，故風寒在下，燥熱在上，濕氣在中，火遊行其閒，寒暑六入，故令虛而生化也⑤。故燥勝則地乾，暑勝則地熱，風勝則地動，濕勝則地泥，寒勝則地裂，火勝則地固矣⑥』。
- ①言轉不居為下乎，為否乎？
- ②言人之所居可謂下矣，徵其至理則是太虛之中一物爾。《易》曰：『坤厚載物，德合無疆。』此之謂也。
- ③言太虛無礙，地體何馮而止住。
- ④大氣，謂造化之氣，任持太虛者也，所以大虛不屈，地久天長者，蓋由造化之氣任持之也。氣化而變不任持之，則太虛之器亦敗壞矣。夫落葉飛空，不疾而下，為其乘氣，故勢不得速焉。凡之有形處地之上者，皆有生化之氣任持之也，然器有大小不同，壞有遲速之異，及至氣不任持，則大小之壞一也。
- ⑤地體之中，凡有六入，一曰燥，二曰暑，三曰風，四曰濕，五曰寒，六曰火，受燥故乾性生焉，受暑故蒸性生焉，受風故動性生焉，受濕故潤性生焉，受寒故堅性生焉，受火故溫性生焉，此謂天之六氣也。
- ⑥六氣之用。


帝曰：『天地之氣何以候之？』


岐伯曰：『天地之氣，勝復之作，不形于診也①。《脈法》曰：「天地之變，無以脈診②。」此之謂也。』


帝曰：『閒氣何如？』


岐伯曰：『隨氣所在，期于左右③。』


帝曰：『期之奈何？』


岐伯曰：『從其氣則和，違其氣則病④。不當其位者病⑤。迭移其位者病⑥。失守其位者危⑦。尺寸反者死⑧。陰陽交者死⑨。先立其年，以知其氣，左右應見，然後乃可以言死生之逆順⑩。』
- ①言平氣及勝復皆以形證觀察，不以診知也。
- ②天地以氣不以位，故不當以脈知之。
- ③于左右尺寸四部分位元承之，以知應與不應過與不過。
- ④謂當沉不沉，當浮不浮，當濇不濇，當鈎不鈎，當弦不弦，當大不大之類也。《新校正》云：『按《至真要大論》云：「厥陰之至其脈弦，少陰之至其脈鈎，太陰之至其脈沉，少陽之至大而浮，陽明之至短而濇，太陽之至，大而長。至而和則平，至而甚則病，至而反則病，至而不至者病，未至而至者病，陰陽易者危。」』
- ⑤見于他位也。
- ⑥謂左見右脈，右見左脈，氣差錯故爾。
- ⑦已見于他鄉，本宮見賊殺之氣，故病危。
- ⑧子午卯酉四歲有之。反，謂歲當陰在寸脈，而反見于尺，歲當陽在尺，而脈反見于寸，尺寸俱，乃謂反也。若尺獨然或寸獨然，是不應氣，非反也。
- ⑨寅申已亥丑未辰戌八年有之。交，謂歲當陰在右脈，反見左；歲當陽在左脈，反見右，左右交見是謂交。若左獨然或右獨然，是不應氣，非交也。
- ⑩經言歲氣備矣。《新校正》云：『詳此備六元正紀大論中。』


帝曰：『寒、暑、燥、濕、風、火，在人合之，奈何？其于萬物，何以生化①？』


岐伯曰：『東方生風②。風生木③。木生酸④。酸生肝⑤。肝生筋⑥。筋生心⑦。其在天為玄⑧。在人為道⑨。在地為化⑩。
- ①合，謂中外相應。生，謂承化而生。化，謂成立眾象也。
- ②東者，日之初。風者，教之始，天之使也。所以發號施令，故生自東方也。景霽山昏，蒼埃際合，崖谷若一，巖岫之風也；黃白昏埃，晚空如堵，獨見天垂，川澤之風也；加以黃黑，白埃承下，山澤之猛風也。
- ③陽升風鼓，草木敷榮，故曰風生木也，此和氣之生化也。若風氣施化，則飄揚敷折，其為變極，則木拔草除也。運乘丁卯、丁丑、丁亥、丁酉、丁未、丁巳之歲，則風化不足（因丁歲為陰木主不足），若乘壬申、壬午、壬辰、壬寅、壬子、壬戌之歲，則風化有餘于萬物也（因壬為陽木主有餘）。《新校正》云：『詳王注以丁壬分運之有餘不足，或者以丁卯（歲會）、丁亥（天符）、丁巳（天符）、壬申（同天符）、壬寅（同天符），五歲為正歲會、天符、同天符，非有餘不足，為平木運，以王注為非，是不知大統也。必欲細分，雖除此五歲亦未為盡，下文火土金水運等并同此。』
- ④萬物味酸者，皆始自木氣之生化也。
- ⑤酸味入胃，生養于肝藏。
- ⑥酸味入肝，自肝藏布化，生成于筋膜也。
- ⑦酸氣榮養筋膜畢已，自筋流化，入乃于心。
- ⑧玄，謂玄冥也。丑之終，東方白；寅之初，天色反黑，太虛皆闇，在天為玄象可見。《新校正》云：『詳在天為玄至化生氣七句，通言六氣五行生化之大法，非東方獨有之也，而王注玄謂丑之終，寅之初，天色黑則專言在東方，不兼諸方，此注未通。』
- ⑨正理之道，生養之政化也。
- ⑩化，生化也，有生化而後有萬物，萬物無非化氣以生成者也。


＊天符：一年的大運與六氣的司天之氣在五行屬性上相同者。如己年土運，逢丑未的太陰濕土司天。


＊歲會：一年的大運與同年的年支五行屬性相同。如甲年土運逢辰戌，己年土運逢丑未。


＊同天符：年干支皆屬陽，同年大運與在泉之氣的五行屬性相同。如甲辰年土運，干支皆為陽，又逢太陰濕土在泉。


＊同歲會：年干支皆屬陰，同年大運與在泉之氣的五行屬性相同。如辛丑年水運，干支皆為陰，又逢太陽寒水在泉。


＊太乙天符：既逢天符又為歲會。有己丑、己未、乙酉、戊午四年。


化生五味①。道生智②。玄生神③。化生氣④。神在天為風⑤。在地為木⑥。在體為筋⑦。在氣為柔⑧。在藏為肝⑨。
- ①金、玉、土、石、草、木、菜、果、根、莖、枝、葉、花、殼、實、核，無識之類，皆地化生也。
- ②智，正知也，慮遠也，知正則不疑于事，慮遠則不涉于危，以道處之，理符于智。《靈樞經》曰：『因慮而處物謂之智。』
- ③神用無方，深微莫測，跡見形隱，物鮮能期，由是則玄冥之中，神明捿據，隱而不見，玄生神明也。
- ④飛、走、蚑、行，鱗、介、毛、倮、羽，五類變化，內屬神機，雖為五味所該，然其生稟則異，故又曰『化生氣也。』此上七句通言六氣五行生化之大法，非東方獨有之也。《新校正》云：『按《陰陽應象大論》及《天元紀大論》無「化生氣」一句。』
- ⑤鳴紊啟坼，風之化也。振拉摧拔，風之用也。歲屬厥陰在上，則風化于天；厥陰在下，則風行于地。
- ⑥長短曲直，木之體也。幹舉機發，木之用也。
- ⑦維結束絡，筋之體也。繻縱卷舒，筋之用也。
- ⑧木化宣發，風化所行，則物體柔緛。
- ⑨肝有二布葉一小葉，如木甲拆之象也，各有支給脈遊中，以宣發陽和之氣，魂之宮也，為將軍之官，謀慮出焉，乘丁歲則肝藏及經絡先受邪而為病也，膽府同。


其性為暄①。其德為和②。其用為動③。其色為蒼④。其化為榮⑤。其蟲毛⑥。其政為散⑦。其令宣發⑧。其變摧拉⑨。其眚為隕⑩。其味為酸⑪。
- ①暄，溫也。肝木之性也。
- ②敷布和氣于萬物，木之德也。《新校正》云：『按《氣交變大論》云：「其德敷和。」』
- ③風搖而動，無風則萬類皆靜，《新校正》云：『按木之用為動，火太過之政亦為動，蓋火木之主暴速，故俱為動。』
- ④有形之類，乘木之化，則外色皆見薄青之色。今東方之地，草木之上，色皆蒼，遇丁歲則蒼物兼白及黃色，不純也。
- ⑤榮，美色也。四時之中物見華榮顏色鮮麗者，皆木化之所生也。《新校正》云：『按《氣交變大論》云：「其化生榮。」』
- ⑥萬物發生如毛在皮。
- ⑦發散生氣于萬物。《新校正》云：『按《氣交變大論》云：「其政舒啟。」詳木之政散，平木之政發散，木太過之政散，土不及之氣散，金之用散，落木之災散，落所以為散之異有六，而散之義惟二，一謂發散之散，是木之氣也。二謂散落之散，是金之氣所為也。』
- ⑧陽和之氣，舒而散也。
- ⑨摧，拔成者也。《新校正》云：『按《氣交變大論》云：「其變振發。」』
- ⑩隕，墜也，大風暴起，草泯木墜。《新校正》云：『按《氣交變大論》云：「其災散落。」』


⑪夫物之化之變而有酸味者，皆木氣之所成敗也，今東方之野，生味多酸。


其志為怒①。怒傷肝②。悲勝怒③。風傷肝④。燥勝風⑤。酸傷筋⑥。辛勝酸⑦。
- ①怒，直聲也。怒所以威物。
- ②凡物之用極，皆自傷也。怒發于肝，而反傷肝藏。
- ③悲發而怒止，勝之信也。《新校正》云：『詳五志悲當為憂，蓋憂傷意，悲傷魂，故云悲勝怒也。』
- ④亦猶風之折木也，風生于木而反折之，用極而舒。《新校正》云：『按《陰陽應象大論》云：「風傷筋。」』
- ⑤風自木生，燥為金化，風餘則制之以燥，肝盛則治之以涼，涼清所行，金之氣也。
- ⑥酸瀉肝氣，瀉甚則傷其氣。《靈樞經》曰：『酸走筋，筋病無多食酸。』以此爾。走筋，謂宣行其氣速疾也，氣血肉骨同。《新校正》云：『詳注云《靈樞經》云：乃是素問《宣明五氣篇》文，按《甲乙經》以此為《素問》，王云《靈樞經》者誤也。
- ⑦辛金味，故勝木之酸，酸餘則勝之以辛也。


南方生熱①。熱生火②。火生苦③。苦生心④。心生血⑤。血生脾⑥。其在天為熱⑦。在地為火⑧。在體為脈⑨。在氣為息⑩。在藏為心⑪。
- ①陽盛所生，相火君火之政也。太虛昏翳，其若輕塵，山川悉然，熱之氣也。大明不彰，其色如丹，鬱熱之氣也。若行雲暴升，****然葉積，乍盈乍縮，崖谷之熱也。
- ②熱甚之氣，火運盛明，故曰：『熱生火。』火者，盛陽之生化也，熱氣施化則炎暑鬱燠，其為變極，則燔灼銷融，運乘癸酉、癸未、癸巳、癸卯、癸丑、癸亥歲則熱化不足，若乘戊辰、戊寅、戊子、戊戌、戊申、戊午歲則熱化有餘。火有君火相火，故曰『熱生火。』又云：『火也。』
- ③物之味苦者，皆始自火之生化也。甘物遇火，體焦則苦，從火化其可徵也。
- ④苦物入胃，化入于心，故諸癸歲則苦化少，諸戊歲則苦化多。
- ⑤苦味自心化已，則布化生血脈。
- ⑥苦味營血已，自血流化生養脾也。
- ⑦亦神化氣也。暄暑鬱蒸，熱之化也。炎赫沸騰，熱之用也。歲屬少陰，少陽在上，則熱化于天，在下則熱行于地。
- ⑧光顯灼明，火之體也。燔燎焦然，火之用也。
- ⑨流行血氣，脈之體也。壅泄虛實，脈之用也，絡脈同。
- ⑩息，長也。


⑪心形如未敷蓮花，中有九空以導引天真之氣，神之宇也，為君主之官，神明出焉，乘癸歲則心與經絡受邪而為病，小腸府亦然。


其性為暑①。其德為顯②。其用為躁③。其色為赤④。其化為茂⑤。其蟲羽⑥。其政為明⑦。其令鬱蒸⑧。其變炎爍⑨。其眚燔**焫**⑩。
- ①暑，熱也，心之氣性也。
- ②明顯見象，定而可取，火之德也。《新校正》云：『按《氣交變大論》云：「其德彰顯。」』
- ③火性躁動，不專定也。
- ④生化之物，乘火化者，悉表備赭丹之色，今南方之地，草木之上皆兼赤色，乘癸歲則赤色之物兼黑及白也。
- ⑤茂，蕃盛也。《新校正》云：『按《氣交變大論》云：「其化蕃茂。」』
- ⑥參差長短，象火之形。
- ⑦明曜彰見，無所蔽匿，火之政也。《新校正》云：『按《氣交變大論》云：「其政明曜。」又按火之政明，水之氣明，水火異而明同者，火之明明于外，水之明明于內，明雖同而實異也。』
- ⑧鬱，盛也。蒸，熱也。言盛熱，氣如蒸也。《新校正》云：『詳注謂鬱為盛，其義未安，按王冰注《五常政大論》云：「鬱謂鬱燠不舒暢也。」當如此解。』
- ⑨熱甚炎赫，爍石流金，火之極變也。《新校正》云：『按《氣交變大論》云：「其變銷爍。」』
- ⑩燔**焫**山川，旋及屋宇，火之災也。《新校正》云：『按《氣交變大論》云：「其災燔**焫**。」』


其味為苦①。其志為喜②。喜傷心③。恐勝喜④。熱傷氣⑤。寒勝熱⑥。苦傷氣⑦。鹹勝苦⑧。
- ①物之化之變而有苦味者，皆火氣之所合散也。今南方之野，生物多苦。
- ②喜，悅樂也，悅以和志。
- ③言其過也。喜發于心而反傷心，亦由風之折木也，過則氣竭，故見傷也。
- ④恐至則喜樂皆泯，勝喜之理，目擊道存，恐則水之氣也。
- ⑤天熱則氣伏不見，人熱則氣促喘急，熱之傷氣，理亦可徵，此皆謂大熱也。小熱之氣猶生諸氣也。《陰陽應象大論》曰：『壯火散氣，少火生氣。』此其義也。
- ⑥寒勝則熱退，陰盛則陽衰，制熱以寒，是求勝也。
- ⑦大凡如此爾，苦之傷氣以其燥也，苦加以熱則傷尤甚也，何以明之，飲酒氣促，多則喘急，此其信也。苦寒之物，偏服歲久，益火滋甚，亦傷氣也，暫以方治，乃同少火反生氣也。《新校正》云：『詳此論所傷之旨有三，東方曰風傷肝，酸傷筋；中央曰濕傷肉，甘傷脾；西方曰辛傷皮毛，是自傷者也。南方曰熱傷氣，苦傷氣；北方曰寒傷血，鹹傷血，是傷已所勝也。西方曰熱傷皮毛，是被勝傷已也。凡此五方所傷之例，有三，若《太素》則俱云自傷焉。
- ⑧酒得鹹而解，物理昭然，火苦之勝制以水鹹。


中央生濕①。濕生土②。土生甘③。甘生脾④。脾生肉⑤。肉生肺⑥。其在天為濕⑦。在地為土⑧。在體為肉⑨。在氣為充⑩。在藏為脾⑪。
- ①中央，土也，高山土濕，泉出地中，水源山隈，雲生巖穀，則其象也。夫性內蘊，動而為用，則雨降雲騰，中央生濕不遠信矣。故歷候記土潤溽暑于六月，謂是也。
- ②濕氣內蘊，土體乃全，濕則土生，乾則土死，死則庶類凋喪，生則萬物滋榮，此濕氣之化爾。濕氣施化，則土宅而雲騰雨降，其為變極則驟注土崩也。運乘己巳、己卯、己丑、己亥、己酉、己未之歲，則濕化不足；乘甲子、甲戌、甲申、甲午、甲辰、甲寅之歲，則濕化有餘也。
- ③物之味甘者，皆始自土之生化也。
- ④甘物入胃先入于脾，故諸己歲則甘少化，諸甲歲甘多化。
- ⑤甘味入脾，自脾藏布化，長生脂肉。
- ⑥甘氣營肉已，自肉流化，乃生養肺藏也。
- ⑦言神化也。柔潤重澤，濕之化也。埃鬱雲雨，濕之用也。歲屬太陰在上，則濕化于天，太陰在下，則濕化于地。
- ⑧敦靜安鎮，聚散復形，群品以生，土之體也。含垢匿穢，靜而下民，為變化母，土之德也。《新校正》云：『詳注云靜而下民為土之德，下民之義恐字誤也。』
- ⑨覆裹筋骨，氣發其間，肉之用也；疏密不時，中外否閉，肉之動也。
- ⑩土氣施化，則萬象盈。


⑪形象馬蹄，內包胃脘，象土形也。經絡之氣，交歸于中，以營運真靈之氣，意之舍也，為倉廩之官，化物出焉，乘己歲則脾及經絡受邪而為病。《新校正》云：『詳肝心肺腎四藏注各言府同，獨此注不言胃府同者，闕文也。』


其性靜兼①。其德為濡②。其用為化③。其色為黃④。其化為盈⑤。其蟲倮⑥。其政為謐⑦。其令雲雨⑧。其變動注⑨。其眚淫潰⑩。
- ①兼，謂兼寒熱暄涼之氣也。《白虎通》曰：『脾之為言并也。』謂四氣并之也。
- ②津濕潤澤，土之德也。《新校正》云：『按《氣交變大論》云：「其德溽蒸。」』
- ③化，謂兼諸四化并已為五化。所謂風化熱、化燥、化寒、化周萬物而為生長化成收藏也。
- ④物乘土化，則表見黃之色，今中央之地，草木之土，皆兼黃色，乘己歲則黃色之物兼蒼及黑。
- ⑤盈，滿也，土化所及，則萬物盈滿。《新校正》云：『按《氣交變大論》云：「其化豐備。」』
- ⑥倮露皮革，無毛介也。
- ⑦謐，靜也，土性安靜。《新校正》云：『按《氣交變大論》云：「其政安靜。」詳土之政謐。水太過其政謐者，蓋水太過而土下承之，故其政亦謐。』
- ⑧濕氣布化之所成。
- ⑨動反靜也，地之動則土失性，風搖不安，注雨久下也，久則垣岸復為土矣。　　《新校正》云：『按《氣交變大論》云：「其變驟注。」』
- ⑩淫，久雨也。潰，土崩潰也。《新校正》云：『按《氣交變大論》云：「其災霖潰。」』


其味為甘①。其志為思②。思傷脾③。怒勝思④。濕傷肉⑤。風勝濕⑥。甘傷脾⑦。酸勝甘⑧。
- ①物之化之變而有甘味者，皆土化之所終始也，今中原之地物味多甘淡。
- ②思以成務。《新校正》云：『按《靈樞經》曰：「因志而存變謂之思。」』
- ③思勞于智，過則傷脾。
- ④怒則不思，忿而忘禍，則勝可知矣。思甚不解，以怒制之，調性之道也。
- ⑤濕甚為水，水盈則腫，水下去已，形肉已消，傷肉之驗近可知矣。
- ⑥風，木氣，故勝土濕，濕甚則制之以風。
- ⑦過節也。《新校正》云：『按《陰陽應象大論》云：「甘傷肉。」』
- ⑧甘餘則制之以酸，所以救脾氣也。


西方生燥①。燥生金②。金生辛③。辛生肺④。肺生皮毛⑤。皮毛生腎⑥。其在天為燥⑦。在地為金⑧。在體為皮毛⑨。在氣為成⑩。在藏為肺⑪。
- ①陽氣已降，陰氣復升，氣爽風勁，故生燥也。夫巖穀青埃，川源蒼翠，煙浮草木，遠望氤氳，此金氣所生，燥之化也。夜起白朦，輕如微霧，遐邇一色，星月皎，如此萬物陰成，亦金氣所生白露之氣也。太虛埃昏，氣鬱黃黑，視不見遠，無風自行，從陰之陽，如雲如霧，此殺氣也，亦金氣所生霜之氣也。山谷川澤，濁昏如霧，氣鬱蓬勃，慘然戚然，咫尺不分，此殺氣將用，亦金氣所生運之氣也。天雨大霖，和氣西起，雲卷陽曜，太虛廓清，燥生西方，義可徵也。若西風大起，木偃雲騰，是為燥與濕爭，氣不勝也，故當復雨，然西風雨晴，天之常氣，假有東風雨止，必有西風復雨，因雨而乃自晴，觀是之為，則氣有往復，動有燥濕，變化之象，不同其用矣。由此則天地之氣以和為勝，暴發奔驟，氣所不勝，則多為復也。
- ②氣勁風切，金鳴聲遠，燥生之信，視聽可知，此則燥化能令萬物堅定也。燥之施化于物如是，其為變極，則天地悽慘，肅殺氣行，人悉畏之，草木凋落，運乘乙丑、乙卯、乙巳、乙未、乙酉、乙亥之歲，則燥化不足。乘庚子、庚寅、庚辰、庚午、庚申、庚戌之歲，則燥化有餘，歲不同生化異也。
- ③物之有辛味者，皆始自金化之所成也。
- ④辛物入胃先入于肺，故諸乙歲則辛少化，諸庚歲則辛多化。
- ⑤辛味入肺，自肺藏布，化生養皮毛也。
- ⑥辛氣自入皮毛，乃流化生氣入腎藏也。
- ⑦神化也。霧露清勁，燥之化也；肅殺凋零，燥之用也。歲屬陽明在上，則燥化于天，陽明在下，則燥行于地者也。
- ⑧從革堅剛，金之體也；鋒劍銛束，金之用也。《新校正》云：『按別本「銛」作「括」。』
- ⑨柔軔包裹，皮毛之體也。滲泄津液，皮毛之用也。
- ⑩物乘金化則堅成。


⑪肺之形，似人肩，二布葉，數小葉中有二千四空行列，以分佈諸藏清濁之氣，主藏魄也，為相傅之官，治節出焉。乘乙歲則肺與經絡受邪而為病也，大腸府亦然。


其性為涼①。其德為清②。其用為固③。其色為白④。其化為斂⑤。其蟲介⑥。其政為勁⑦。其令霧露⑧。其變肅殺⑨。其眚蒼落⑩。
- ①涼，清也，肺之性也。
- ②金以清涼為德化。《新校正》云：『按《氣交變大論》云：「其德清潔。」』
- ③固，堅定也。
- ④物乘金化則衣彰縞素之色。今西方之野，草木之上，色皆兼白，乘乙歲則白色之物兼赤及蒼也。
- ⑤斂，收也，金化流行則物體堅斂。《新校正》云：『按《氣交變大論》：「其化緊斂。」詳金之化為斂，而本不及之，氣亦斂者，蓋木不及而金勝之，故為斂也。』
- ⑥介，甲也，外被介甲，金堅之象也。
- ⑦勁，前銳也。《新校正》云：『按《氣交變大論》云：「其政勁切。」』
- ⑧涼氣化生。
- ⑨天地慘悽，人所不喜則其氣也。
- ⑩青乾而凋落。


其味為辛①。其志為憂②。憂傷肺③。喜勝憂④。熱傷皮毛⑤。寒勝熱⑥。辛傷皮毛⑦。苦勝辛⑧。
- ①夫物之化之變而有辛味者，皆金氣之所離合也。今西方之野，草木多辛。
- ②憂，慮也，思也。《新校正》云：『詳王注以憂為思，有害于義，按本論思為脾之志，憂為肺之志，是憂非思明矣。又《靈樞經》曰：「愁憂則閉塞而不行。」又云：「愁憂而不解則傷意。」若是則憂者愁也，非思也。』
- ③愁憂則氣閉塞而不行，肺藏氣，故憂傷肺。
- ④神悅則喜，故喜勝憂。
- ⑤火有二別，故此再舉熱傷之形證也。火氣薄爍則物焦乾，故熱氣盛則皮毛傷也。
- ⑥以陰消陽，故寒勝熱。《新校正》云：『按《太素》作「燥傷皮毛，熱勝燥。」
- ⑦過節也，辛熱又甚焉。
- ⑧苦，火味，故勝金之辛。


北方生寒①。寒生水②。水生鹹③。鹹生腎④。腎生骨髓⑤。髓生肝⑥。其在天為寒⑦。在地為水⑧。在體為骨⑨。在氣為堅⑩。在藏為腎⑪。
- ①陽氣伏陰，氣升政布而大行，故寒生也。太虛澄淨，黑氣浮空，天色黯然，高空之寒氣也。若氣似散麻，本末皆黑微見，川澤之寒氣也。太虛清白，空猶雪映，遐邇一色，山谷之寒氣也。太虛白昏，火明不翳如霧，雨氣遐邇，肅然北望，色玄凝雰夜落，此水氣所生，寒之化也。太虛凝陰，白埃昏翳，天地一色，遠視不分，此寒濕凝結，雪之將至也。地裂水冰，河渠乾涸，枯澤浮鹹，木斂土堅，是土勝水，水不得自清，水所生，寒之用也。
- ②寒資陰化，水所由生，此寒氣之生化爾。寒氣施化則水冰雪雰，其為變極則水涸冰堅，運乘丙寅、丙子、丙戌、丙申、丙午、丙辰之歲，則寒化大行；乘辛未、辛巳、辛卯、辛丑、辛亥、辛酉之歲則寒化少。
- ③物之有鹹味者，皆始自水化之所成結也。水澤枯涸，鹵鹹乃蕃，滄海味鹹，鹽從水化，則鹹因水產，其事炳然，煎水味鹹，近而可見。
- ④鹹物入胃，先歸于腎，故諸丙歲，鹹物多化，諸辛歲，鹹物少化。
- ⑤鹹味入腎，自腎藏布化，生養骨髓也。
- ⑥鹹氣自生，骨髓乃流化，生氣入肝藏也。
- ⑦神，化也。凝慘冰雪，寒之化也；凜冽霜雹，寒之用也。歲屬太陽在上，則寒化于天；太陽在下，則寒行于地。
- ⑧陰氣布化，流于地中則為水泉，澄澈流衍，水之體也；漂蕩沒溺，水之用也。
- ⑨強幹堅勁，骨之體也；包裹髓腦，骨之用也。
- ⑩柔緛之物，遇寒則堅，寒之化也。


⑪腎藏有二形，如豇豆相并而曲附于膂，筋外有脂裹，裹白表黑，主藏精也，為作強之官，伎巧出焉。乘辛歲則腎藏及經絡受邪而為病，膀胱府同。


其性為凜①。其德為寒②。其用為（藏）③，其色為黑④。其化為肅⑤。其蟲鱗⑥。其政為靜⑦。其令**霰雪**⑧。其變凝冽⑨。其眚冰雹⑩。
- ①凜，寒也，腎之性也。
- ②水以寒為德化。《新校正》云：『按《氣交變大論》：「其德淒滄。」』
- ③本闕。
- ④物稟水成則表被玄黑之色，今北方之野，草木之上，色皆兼黑。乘辛歲則黑色之物兼黃及赤也。
- ⑤肅，靜也。《新校正》云：『按《氣交變大論》云：「其化清謐。」詳水之化為肅，而金之政太過者為肅，平金之政勁，肅金之變，肅殺者何也？蓋水之化肅者，肅靜也，金之政肅者，肅殺也，文雖同而事異者也。』
- ⑥鱗，謂魚蛇之族類。
- ⑦水性澄澈而清靜。《新校正》云：『按《氣交變大論》云：「其政凝肅。」詳水之政為靜，而平土之政安靜，土太過之政亦為靜，土不及之政亦為靜定，水土異而靜同者，非同也水之靜，清淨也；土之靜，安靜也。』
- ⑧本闕。
- ⑨寒甚故致是。《新校正》云：『按《氣交變大論》云：「其變凜冽。」』
- ⑩非時而有及暴過也。《新校正》云：『按《氣交變大論》云：「其災冰雪霜雹。」』


其味為鹹①。其志為恐②。恐傷腎③。思勝恐④。寒傷血⑤。燥勝寒⑥。鹹傷血⑦。甘勝鹹⑧。五氣更立，各有所先⑨。非其位則邪，當其位則正⑩。』
- ①夫物之化之變而有鹹味者，皆水化之所凝散也。今北方川澤地多鹹鹵。
- ②恐以遠禍。
- ③恐甚動中則傷腎。《靈樞經》曰：『恐懼而不解則傷精。』腎藏精，故精傷而傷及于腎也。
- ④思見禍機，故無憂恐。思一作憂，非也。
- ⑤明勝心也，寒甚血凝，故傷血也。
- ⑥寒化則水積，燥用則物堅，燥與寒兼，故相勝也，天地之化，物理之常也。
- ⑦味過于鹹則咽乾，引飲傷血之義，斷可知矣。
- ⑧渴飲甘泉，咽乾自已，甘為土味故勝水鹹。《新校正》云：『詳自上岐伯曰至此與《陰陽應象大論》同，小有增損而注頗異。』
- ⑨當其歲時，氣乃先也。
- ⑩先立運，然後知非位與當位者也。


帝曰：『病生之變何如？』


岐伯曰：『氣相得則微，不相得則甚①。』


帝曰：『主歲何如？』


岐伯曰：『氣有餘，則制己所勝而侮所不勝；其不及，則己所不勝侮而乘之，己所勝輕而侮之②。侮反受邪③。侮而受邪，寡于畏也④。』


帝曰：『善。』
- ①木居火位，火居土位，土居金位，金居水位，水居木位，木居君位，如是者為相得。又木居水位，水居金位，金居土位，土居火位，火居木位，如是者雖為相得，終以子僣居父母之位，下陵其上，猶為小逆也。木居金土位，火居金水位，土居水木位，金居火木位，水居火土位，如是者為不相得，故病甚也。皆先立運氣及司天之氣，則氣之所在相得與不相得可知矣。
- ②木餘則制土，輕忽于金，以金氣不爭，故木恃其餘而欺侮也。又木少金勝，土反侮木，以木不及，故土妄凌之也，四氣卒同。侮，謂而凌忽之也。
- ③或以己強盛或遇彼衰微，不度卑弱，妄行凌忽，雖侮而求勝，故終必受邪。
- ④受邪，各謂受己不勝之邪也。然捨己宮觀，適他鄉邦，外強中乾，邪盛真弱，寡于敬畏，由是納邪，故曰寡于畏也。《新校正》云：『按《六節藏象論》曰：「未至而至，此謂太過，則薄所不勝而乘所勝，命曰氣淫。至而不至，此謂不及，則所勝妄行而所生受病，所不勝而薄之，命曰氣廹。」即此之義也。』


經筋醫理探源(永康堂‧張老師)


