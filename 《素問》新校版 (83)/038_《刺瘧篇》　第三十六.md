# 《刺瘧篇》　第三十六

|**《刺瘧篇》　第三十六①**|
|①《新校正》云：『按《全元起本》在第六卷。』|
|足太陽之瘧，令人腰痛、頭重，寒從背起①。先寒後熱，熇熇暍暍然②。熱止，汗出，難已③。刺郄中出血④。|
|①足太陽脈從巔入絡腦，還出別下項，循肩髆內，俠脊，抵腰中，其支別者，從髆內，左右別下貫胂，過髀樞，故令腰痛、頭重，寒從背起。《新校正》云：『按《三部九候論》注，「貫胂」作「貫臀」，刺腰痛注亦作「貫臀」，《厥論》注作「貫胂」，《甲乙經》作「貫胂」。』|
|②熇熇，甚熱狀。暍暍，亦熱盛也。太陽不足，故先寒，寒極則生熱，故後熱也。|
|③熱生，是為氣虛；熱止，則為氣復。氣復而汗反出，此為邪氣盛而真不勝，故難已。《新校正》云：『按《全元起本》并《甲乙經》、《太素》巢元方并作「先寒後熱渴，渴止汗出」，與此文異。|
|④太陽之郄，是謂金門，金門在足外踝下，一名曰關梁，陽維所別屬也。刺可入同身寸之三分，若灸者可灸三壯。黃帝中誥圖經云：『委中主之。』則古法以委中為郄中也。委中在膕中央約文中動脈，足太陽脈之所入也，刺可入同身寸之五分，留七呼，若灸者可灸三壯。《新校正》云：『詳刺郄中，《甲乙經》作膕中，今王氏兩注之，當以膕中為正。』|
|足少陽之瘧，令人身體解**㑊**①。寒不甚，熱不甚②。惡見人，見人心惕惕然③。熱多，汗出甚④。刺足少陽⑤。**→【㑊﹝亻亦﹞：音亦,懈惰也。】**|
|①身體解**㑊**，次如下句。**→【㑊﹝亻亦﹞：音亦,懈惰也。】**|
|②陽氣未盛，故令其然。|
|③膽與肝合，肝虛則恐，邪薄其氣，故惡見人，見人心惕然然也。|
|④邪盛則熱多，中風故汗出。|
|⑤俠谿主之，俠谿在足小指次指歧骨閒，本節前陷者中，少陽之榮，刺可入同身寸之三分，留三呼，若灸者可灸三壯。|
|足陽明之瘧，令人先寒灑淅，灑淅寒甚，久乃熱，熱去汗出，喜見日月光火氣，乃快然①。刺足陽明跗上②。|
|①陽虛則外先寒，陽虛極則復盛，故寒甚，久乃熱也，熱去汗已，陰又內強，陽不勝陰，故喜見日月光火，氣乃快然也。|
|②衝陽穴也，在足跗上同身寸之五寸，骨閒動脈上，去陷穀同身寸之三寸，陽明之原，刺可入同身寸之三分，留十呼，若灸者可灸三壯。|
|足太陰之瘧，令人不樂，好大息①。不嗜食，多寒熱，汗出②。病至則善嘔，嘔己乃衰③。即取之④。|
|①心氣流于肺則喜，今脾藏受病，心母救之，火氣下入于脾，不上行于肺，又太陰脈支別者，復從胃上鬲注心中，故令人不樂，好大息也。|
|②脾主化榖，營助四傍，今邪薄之諸藏元稟。土寄四季，王則邪氣交爭，故不嗜食，多寒熱而汗出。《新校正》云：『按《甲乙經》云：「多寒少熱。」』|
|③足太陰脈入腹，屬脾，絡胃，上鬲，俠咽，故病氣來至則嘔，嘔已乃衰退也。|
|④待病衰去，即而取之，其言衰即取之井俞及公孫也。公孫在足大趾本節後，同身寸之一寸，太陰絡也，刺可入同身寸之四分，留七呼，若灸者可灸三壯。|
|足少陰之瘧，令人嘔吐甚，多寒熱，熱多寒少①。欲閉戶牖而處，其病難已②。|
|①足少陰脈貫肝鬲，入肺中，循喉嚨，故嘔吐甚，多寒熱也。腎為陰藏，陰氣生寒，今陰氣不足，故熱多寒少。《新校正》云：『按《甲乙經》云：「嘔吐甚，多寒少熱。」』|
|②胃陽明脈病，欲獨閉戶牖而處，今謂胃土病證，反見腎水之中，土刑于水，故其病難已也。太鍾、太谿悉主之。太鍾在足內踝後街中，少陰絡也，刺可入同身寸之二分，留七呼，若灸者可灸三壯。太谿在足內踝後跟骨上動脈陷者中，少陰俞也，刺可入同身寸之三分，留七呼，若灸者可灸三壯也。《新校正》云：『按《甲乙經》云：「其病難已，取太谿，又按太鍾穴。」《甲乙經》作「跟後衝中」，刺腰痛篇注作「跟後街中動脈」，水穴注云：「在內踝後。」此注云：「內踝後街中。」諸注不同，當以《甲乙經》為正。』|
|足厥陰之瘧，令人腰痛，少腹滿，小便不利，如癃狀，非癃也。數便意，恐懼，氣不足，腹中悒悒①。刺足厥陰②。|
|①足厥陰脈循股陰入髦中，環陰器，抵少腹，故病如是。癃，謂不得小便也，悒悒不暢之貌。《新校正》云：『按《甲乙經》「數便意」三字作「數噫」二字。』|
|②太衝主之，在足大趾本節後，同身寸之二寸陷者中，厥陰俞也，刺可入同身寸之三分，留十呼，若灸者，可灸三壯也。《新校正》云：『按刺腰痛篇注云：「在本節後內閒動脈應手。」』|
|肺瘧者，令人心寒，寒甚熱，熱間善驚，如有所見者，刺手太陰陽明①。心瘧者，令人煩心甚，欲得清水，反寒多，不甚熱，刺手少陰②。肝瘧者，令人色蒼蒼然，太息，其狀若死者，刺足厥陰見血③。脾瘧者，令人寒，腹中痛，熱則腸中鳴，鳴已汗出，刺足太陰④。腎瘧者，令人灑灑然，腰脊痛宛轉，大便難，目眴眴然，手足寒，刺足太陽少陰⑤。胃瘧者，令人且病也，善飢而不能食，食而支滿腹大⑥。刺足陽明太陰橫脈出血⑦。|
|①列缺主之，列缺在手腕後，同身寸之一寸半，手太陰絡也，刺可入同身寸之三分，留三呼，若灸者，可灸五壯，陽明穴合谷主之。合谷在手大指次指歧骨閒，手陽明脈之所過也，刺可入同身寸之三分，留六呼，若灸者，可灸三壯。|
|②神門主之。神門在掌後銳骨之端陷者中，手少陰俞也，刺可入同身寸之三分，留七呼，若灸者，可灸三壯。《新校正》云：『按《太素》云：「欲得清水及寒多，寒不甚，熱甚也。」』|
|③中封主之。中封在足內踝前，同身寸之一寸半陷者中，仰足而取之，伸足乃得之，足厥陰經也，刺出血止，常刺者，可入同身寸之四分，留七呼，若灸者，可灸三壯。|
|④商丘主之。商丘在足內踝下，微前陷者中，足太陰經也，刺可入同身寸之三分，留七呼，若灸者，可灸三壯。|
|⑤太鍾主之，取如前足少陰瘧中法。|
|⑥胃熱脾虛故善飢而不能食，食而支滿腹大也。是以下文兼刺太陰。《新校正》云：『按《太素》「且病」作「疽病」。|
|⑦厲兌、解谿、三里主之。厲兌在足太指次指之端，去爪甲如韭葉，陽明井也，刺可入同身寸之一分，留一呼，若灸者，可灸一壯。解谿在衝陽後，同身寸之三寸半，腕上陷者中，陽明經也，刺可入同身寸之五分，留五呼，若灸者，可灸三壯。三里在膝下同身寸之三寸，**䯒**骨外廉兩筋肉分閒，陽明合也，刺可入同身寸之一寸，留七呼，若灸者，可灸三壯。然足陽明取此三穴，足太陰刺其橫脈出血也。橫脈，謂足內踝前斜過大脈，則太陰之經脈也。《新校正》云：『詳解谿在衝陽後三寸半，按《甲乙經》一寸半，《氣穴論》注二寸半。』**→【䯒〔骨行〕：音，ㄏㄥˊ。】**|
|瘧發身方熱，刺跗上動脈①。開其空，出其血，立寒②。瘧方欲寒，刺手陽明太陰，足陽明太陰③。瘧脈滿大，急刺背俞，用中鍼傍伍胠俞各一，適肥瘦出其血也④。瘧脈小實，急灸脛少陰，刺指井⑤。瘧脈滿大，急刺背俞，用五胠俞背俞各一，適行至于血也⑥。瘧脈緩大虛，便宜用藥，不宜用鍼⑦。|
|①則陽明之脈也。|
|②陽明之脈，多血多氣，熱盛氣壯，故出其血而立可寒也。|
|③亦謂開穴而出其血也，當隨井俞而刺之也。|
|④瘦者，淺刺少出血；肥者，深刺多出血。背俞，謂大杼。五胠俞，謂**譩**譆。|
|⑤灸脛少陰，是謂復溜。復溜在內踝上，同身寸之二寸陷者中，足少陰經也，刺可入同身寸之三分，留三呼，若灸者，可灸五壯。刺指井，謂刺至陰，至陰在足小指外側，去爪甲角如韭葉，足太陽井也，刺可入同身寸之一分，留五呼，若灸者，可灸三壯。|
|⑥謂調適肥瘦，穴度深淺，循三備法而行鍼，令至于血脈也。背俞，謂大杼。五胠俞，謂**譩**譆主之。《新校正》云：『詳此條從瘧脈滿大至此注，終文注共五十五字，當從刪削，經文與次前經文重復，王氏隨而注之，別無義例，不若士安之精審不復出也。』|
|⑦緩者，中風。大為氣實。虛者，血虛。血虛氣實，風又攻之，故宜藥治以遣其邪，不宜鍼瀉而出血也。|
|凡治瘧先發，如食頃乃可以治，過之則失時也①。諸瘧而脈不見，刺十指閒出血，血去必已，先視身之赤如小豆者，盡取之。十二瘧者，其發各不同時，察其病形，以知其何脈之病也②。先其發時，如食頃而刺之，一刺則衰，二刺則知，三刺則己，不已刺舌下兩脈出血③。不已，刺郄中盛經出血，又刺項已下俠脊者，必已④。舌下兩脈者，廉泉也⑤。|
|①先其發時，真邪異居，波隴不起，故可治，過時則真邪相合，攻之則反傷真氣，故曰失時。《新校正》云：『詳從前瘧脈滿大至此，《全元起本》在第四卷中，王氏移續于此也。』|
|②隨其形證而病脈可知。|
|③釋具下文。|
|④并足太陽之脈氣也。郄中，則委中也。俠脊者，謂大杼、風門（熱府）穴也。大杼在項第一椎下，兩傍相去各同身寸之一寸半陷者中，刺可入同身寸之三分，留七呼，若灸者，可灸五壯。風門（熱府）在第二椎下，兩傍各同身寸之一寸半，刺可入同身寸之五分，留七呼，若灸者，可灸五壯。《新校正》云：『詳大杼穴灸五壯。按《甲乙經》作「七壯」，《氣穴論》注作「七壯」，刺熱論及熱穴注并作「五壯」。』|
|⑤廉泉，穴名，在頷下，結喉上，舌本下，陰維任脈之會，刺可入同身寸之三分，留三呼，若灸者，可灸三壯。|
|刺瘧者，必先問其病之所先發者，先刺之。先頭痛及重者，先刺頭上及兩額兩眉閒出血①。先項背痛者，先刺之②。先腰脊痛者，先刺郄中出血；先手臂痛者，先刺手少陰陽明十指閒③。先足脛痠痛者，先刺足陽明十指閒出血④。風瘧，瘧發則汗出惡風，刺三陽經背俞之血者⑤。**䯒**痠痛甚，按之不可，名曰胕髓，病以鑱鍼，鍼絕骨出血立已⑥。身體小痛，刺至陰⑦。諸陰之井，無出血，閒日一刺⑧。瘧不渴，閒日而作，刺足太陽⑨。渴而閒日作，刺足少陽⑩。溫瘧汗不出，為五十九刺⑪。**→【䯒〔骨行〕：音，ㄏㄥˊ。】**|
|①頭上，謂上星、百會。兩額，謂懸顱。兩眉間，謂攢竹等穴也。|
|②項，風池、風府主之。背，大杼、神道主之。|
|③《新校正》云：『按別本作「手陰陽」，全本亦作「手陰陽」。』|
|④各以邪居之所，而脫瀉之。|
|⑤三陽，太陽也。《新校正》云：『按《甲乙經》云：「足三陽。」』|
|⑥陽輔穴也，取如《氣穴論》中府俞法。|
|⑦《新校正》云：『按《甲乙經》無「至陰」二字。』|
|⑧諸井皆在指端，足少陰并在足心宛宛中。|
|⑨《新校正》云：『按九卷云：「足陽明。」《太素》同。』|
|⑩《新校正》云：『按九卷云：「手少陽。」《太素》同。|
|⑪自胃瘧下至此，尋黃帝中誥圖經所主，或有不與此文同，應古之別法也。|


永康堂整體保健【Y.C.T】


