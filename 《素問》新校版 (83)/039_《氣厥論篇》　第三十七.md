# 《氣厥論篇》　第三十七

|**《氣厥論篇》　第三十七①**|
|①《新校正》云：『按《全元起本》在第九卷與《厥論》相併。』|
|黃帝問曰：『五藏六府寒熱相移者何？』|
|岐伯曰：『腎移寒于肝，癰腫少氣①。脾移寒于肝，癰腫筋攣②。肝移寒于心，狂，隔中③。心移寒于肺，肺消。肺消者，飲一溲二，死不治④。肺移寒于腎，為湧水。湧水者，按腹不堅，水氣客于大腸，疾行則鳴濯濯，如囊裹漿水之病也⑤。|
|①肝藏血，然寒入則陽氣不散，陽氣不散則血聚氣澀，故為癰腫，又為少氣也。《新校正》云：『按《全元起本》云：「腎移寒于脾。」元起注云：「腎傷于寒而傳于脾，脾主肉，寒生于肉則結為堅，堅化為膿，故為癰也，血傷氣少，故曰少氣。」《甲乙經》亦作「移寒于脾」，王因誤本遂解為肝，亦智者之一失也。』|
|②脾藏主肉，肝藏主筋，肉溫則筋舒，肉冷則筋急，故筋攣也。肉寒則衛氣結聚，故為癰腫。|
|③心為陽藏，神處其中，寒薄之則神亂離，故狂也。陽氣與寒相薄，故隔塞而中不通也。|
|④心為陽藏，反受諸寒，寒氣不消，乃移于肺，寒隨心火內鑠金精，金受火邪，故中消也。然肺藏消鑠，氣無所持，故令飲一而溲二也，金火相賊，故死不能治。|
|⑤肺藏氣，腎主水，夫肺寒入腎，腎氣有餘，腎氣有餘，則上奔于肺，故云湧水也。大腸為肺之府，然肺腎俱為寒薄，上下皆無所之，故水氣客于大腸也。腎受凝寒不能化液，大腸積水而不流通，故其疾行則腸鳴而濯濯有聲，如囊裹漿而為水病也。《新校正》云：『按《甲乙經》水之病也，作治主肺者。』|
|脾移熱于肝，則為驚衄①。肝移熱于心，則死②。心移熱于肺，傳為鬲消③。肺移熱于腎，傳為柔**痓**④。腎移熱于脾，傳為虛、腸澼，死不可治⑤。|
|①肝藏血又主驚，故熱薄之則驚而鼻中血出。|
|②兩陽和合，火木相燔，故肝熱入心則當死也。《陰陽別論》曰：『肝之心謂之生陽，生陽之屬，不過四日而死。』《新校正》云：『按《陰陽別論》之文義與此殊，王氏不當引彼誤文附會此義。』|
|③心肺兩閒中有斜鬲膜，鬲膜下際內連于橫鬲膜，故心熱入肺，久久傳化，內為鬲熱，消渴而多飲也。|
|④柔，謂筋柔而無力。**痓**，謂骨**痓**而不隨，氣骨皆熱，髓不內充，故骨**痓**，強而不舉，筋柔緩而無力也。|
|⑤脾土制水，腎反移熱以與之，是脾土不能制水而受病，故久久傳為虛損也。腸澼死者，腎主下焦象水而冷，今乃移熱，是精氣內消，下焦無主以守持，故腸澼除而氣不禁止。|
|胞移熱于膀胱，則癃、溺血①。膀胱移熱于小腸，鬲腸不便，上為口麋②。小腸移熱于大腸，為虙瘕，為沈③。大腸移熱于胃，善食而瘦入，謂之食**㑊**④。胃移熱于膽，亦曰食**㑊**⑤。膽移熱于腦，則辛頞鼻淵。鼻淵者，濁涕下不止也⑥。傳為衄、衊、瞑目⑦。故得之氣厥也⑧。**→【虙：音ㄈㄨˊ,與伏通；㑊﹝亻亦﹞：音亦,懈惰也。】**|
|①膀胱為津液之府。胞為受納之司。故熱入膀胱，胞中外熱，陰絡內溢，故不得小便而溺血也。《正理論》曰：『熱在下焦則溺血。』此之謂也。|
|②小腸脈絡心，循咽，下隔，抵胃，屬小腸，故受熱以下，令腸隔塞而不便，上則口生瘡而麋爛也。麋，謂爛也。|
|③小腸熱已移入大腸，兩熱相薄則血溢而為虙瘕也。血澀不利，則月事沈滯而不行，故云為虙瘕，為沈也。虙與伏同，瘕一為疝，傳瀉誤也。|
|④胃為水榖之海，其氣外養肌肉，熱消水榖，又鑠肌肉，故善食而瘦入也。食**㑊**者，謂食入移易而過，不生肌膚也。**㑊**，易也。《新校正》云：『按《甲乙經》「入」作「又」，王氏注云：「善食而瘦入也。」殊為無義，不若《甲乙經》作「又」讀連下文。**→【㑊﹝亻亦﹞：音亦,懈惰也。】**|
|⑤義同上。|
|⑥腦液下滲則為濁涕，涕下不止如彼水泉，故曰鼻淵也。頞，謂鼻頞也，足太陽脈起于目內眥，上額交巔上，入絡腦，足陽明脈起于鼻交頞中，傍約太陽之脈，今腦熱則足太陽逆，與陽明之脈俱盛薄于頞中，故鼻頞辛也。辛，謂酸痛。|
|⑦以足陽明脈交頞中，傍約太陽之脈，故耳熱盛則陽絡溢，陽絡溢則衄出、汗血也。衊，謂汗血也。血出甚，陽明太陽脈衰，不能榮養于目，故目瞑瞑暗也。|
|⑧厥者，氣逆也，皆由氣逆而得之。|


永康堂整體保健【Y.C.T】


