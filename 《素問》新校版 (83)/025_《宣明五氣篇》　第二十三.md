# 《宣明五氣篇》　第二十三



**《宣明五氣篇》　第二十三****①**


---
- ①《新校正》云：『按《全元起本》在第一卷。』


五味所入，酸入肝①。辛入肺②。苦入心③。鹹入腎④。甘入脾⑤。是謂五入⑥。
- ①肝合木而味酸也。
- ②肺合金而味辛也。
- ③心合火而味苦也。
- ④腎合水而味鹹也。
- ⑤脾合土而味甘也，《新校正》云：『按《太素》又云：「淡入胃。」』
- ⑥《新校正》云：『按《至真要大論》云：「夫五味入胃，各歸所喜，故酸先入肝，苦先入心，甘先入脾，辛先入肺，鹹先入腎。」』


五氣所病，心為噫①。肺為欬②。肝為語③。脾為吞④。腎為欠，為嚏⑤。胃為氣逆，為噦，為恐⑥。大腸小腸為泄，下焦溢為水⑦。膀胱不利為癃，不約為遺溺⑧。膽為怒⑨。是謂五病。
- ①象火炎上，煙隨焰出，心不受穢，故噫出之。
- ②象金堅勁，扣之有聲，邪擊于肺，故為欬也。
- ③象木枝條而形支別，語宣委曲，故出于肝。
- ④象土包容，物歸于內，翕如皆受，故為吞也。
- ⑤象水下流，上生雲霧，氣鬱于胃，故欠生焉。太陽之氣和利，而滿于心，出于鼻，則生嚏也。
- ⑥以為水榖之海，腎與為關，關閉不利，則氣逆而上行也。以包容水榖，性喜受寒，寒榖相薄，故為噦也。寒盛則噦起，熱盛則恐生，何者？胃熱則腎氣微弱，故為恐也。下文曰：『精氣并于腎則恐也。』
- ⑦大腸為傳道之府，小腸為受盛之府，受盛之氣既虛，傳道之司不禁，故為泄利也。下焦為分注之所，氣窒不寫則溢而為水。
- ⑧膀胱為津液之府，水注由之，然足三焦脈實，約下焦而不通，則不得小便。足三焦脈虛，不約下焦，則遺溺也。《靈樞經》曰：『足三焦者，太陽之別也，并太陽之正，入絡膀胱，約下焦。實則閉癃，虛則遺溺。』
- ⑨中正決斷，無私無偏，其性剛決，故為怒也。《六節藏象論》曰：『凡十一藏取決于膽也。』


五精所并，精氣并于心則喜①。并于肺則悲②。并于肝則憂③。并于脾則畏④。并于腎則恐⑤。是謂五并，虛而相并者也。
- ①精氣，謂火之精氣也。肺虛而心精并之則為喜。《靈樞經》曰：『喜樂無極則傷魄，魄為肺神，明心火并于肺金也。』
- ②肝虛而肺氣并之，則為悲。《靈樞經》曰：『悲哀動中則傷魂，魂為肝神，明肺金并于肝木也。』
- ③脾虛而肝氣并之，則為憂。《靈樞經》曰：『愁憂不解則傷意，意為脾神，明肝木并于脾土也。』
- ④一經云「飢」也。腎虛而脾氣并之則為畏。畏，謂畏懼也。《靈樞經》曰：『恐懼而不解則傷精，精為腎神，明脾土并于腎水也。』
- ⑤心虛而腎氣并之則為恐。《靈樞經》曰：『怵惕思慮則傷神，神為心主，明腎水并于心火也。怵惕，驚懼也。此皆正氣不足而勝氣并之，乃為是矣。』


五藏所惡，心惡熱①。肺惡寒②。肝惡風③。脾惡濕④。腎惡燥⑤。是謂五惡。
- ①熱則脈潰濁。
- ②寒則氣留滯。
- ③風則筋燥急。
- ④濕則肉痿腫。
- ⑤燥則精竭涸。《新校正》云：『按楊上善云：「若餘則云肺惡燥，今此肺惡寒，腎惡燥者，燥在于秋，寒之始也，寒在于冬，燥之終也。肺在于秋，以肺惡寒之甚，故言其終。腎在于冬，腎惡不甚，故言其始也。」』


五藏化液，心為汗①。肺為涕②。肝為淚③。脾為涎④。腎為唾⑤。是謂五液。
- ①泄于皮腠也。
- ②潤于鼻竅也。
- ③注于眼目也。
- ④溢于脣口也。
- ⑤生于牙齒也。


五味所禁：辛走氣，氣病，無多食辛①。鹹走血，血病，無多食鹹。苦走骨，骨病，無多食苦②。甘走肉，肉病，無多食甘。酸走筋，筋病，無多食酸③。是謂五禁，無令多食④。
- ①病謂力少不自勝也。
- ②《新校正》云：『按皇甫士安云：「鹹先走腎，此雲走血者，腎合三焦，血脈雖屬肝，心而為中焦之道，故鹹入而走血也。苦走心，此雲走骨者，水火相濟，骨氣通于心也。」』
- ③是皆為行其氣速，故不欲多食，多食則病甚，故病者無多食也。
- ④《新校正》云：『按《太素》五禁云：「肝病禁辛，心病禁鹹，脾病禁酸，肺病禁苦，腎病禁甘，名此為五裁。」楊上善云：「口嗜而欲食之，不可多也，必自裁之，命曰五裁。」』


五病所發，陰病發于骨，陽病發于血，陰病發于肉①。陽病發于冬，陰病發于夏②。是謂五發③。
- ①骨肉陰靜，故陽氣從之。血脈陽動，故陰氣乘之。
- ②夏陽氣盛，故陰病發于夏；冬陰氣盛，故陽病發于冬，各隨其少也。


五邪所亂，邪入于陽則狂，邪入于陰則痺①。搏陽則為巔疾②。搏陰則為**瘖**③。陽入之陰則靜，陰出之陽則怒④。是謂五亂。**→【瘖〔疒音〕：音，ㄧㄣ。意：同「喑」。】**
- ①邪居于陽脈之中，則四支熱盛，故為狂。邪入于陰脈之內，則六經凝泣而不通，故為痺。
- ②邪內搏于陽，則脈流薄疾，故為上巔之疾。
- ③邪內搏于陰則脈不流，故令**瘖**不能言。《新校正》云：『按《難經》云：「重陽者狂，重陰者癲。」巢元方云：「邪入于陰則為癲。」脈經云：「陰附陽則狂，陽附陰則癲。」孫思邈云：「邪入于陽則為狂，邪入于陰則為血痺。邪入于陽，傳則為癲痙；邪入于陰，傳則為痛**瘖**。」全元起云：「邪已入陰，復傳于陽，邪氣盛，腑藏受邪，使其氣不朝，榮氣不復周身，邪與正氣相擊發動為癲疾。邪已入陽，陽今復傳于陰，藏府受邪，故不能言是勝正也。」諸家之論不同，今具載之。』
- ④隨所之而為疾也。之，往也。《新校正》云：『按全元起云：「陽入陰則為靜，出則為恐。」《千金方》云：「陽入于陰病靜，陰出于陽病怒。」』


五邪所見，春得秋脈，夏得冬脈，長夏得春脈，秋得夏脈，冬得長夏脈，名曰：『陰出之陽。』病善怒不治，是謂五邪皆同命，死不治①。
- ①《新校正》云：『按陰出之陽，病善怒已。見前條此再言之，文義不倫，必古文錯簡也。』


五藏所藏，心藏神①。肺藏魄②。肝藏魂③。脾藏意④。腎藏志⑤。是謂五藏所藏。
- ①精氣之化成也。《靈樞經》曰：『兩精相薄謂之神。』
- ②精氣之匡佐也。《靈樞經》曰：『并精而出入者，謂之魄。』
- ③神氣之輔弼也。《靈樞經》曰：『隨神而往來者，謂之魂。』
- ④記而不忘者也。《靈樞經》曰：『心有所憶謂之意。』
- ⑤專意而不移者也。《靈樞經》曰：『意之所存謂之志。』腎受五臟六腑之精，元氣之本，生成之根，為胃之關，是以志能則通。《新校正》云：『按楊上善云：「腎有二枚，左為腎藏志，右為命門藏精也。」』


五藏所主，心主脈①。肺主皮②。肝主筋③。脾主肉④。腎主骨⑤。是謂五主。
- ①壅遏榮氣，應息而動也。
- ②包裹筋肉間，拒諸邪也。
- ③束絡機關，隨神而運也。
- ④覆臟筋骨，通行衛氣也。
- ⑤張筋化髓幹，以立身也。


五勞所傷，久視傷血①。久臥傷氣②。久坐傷肉③。久立傷骨④。久行傷筋⑤。是謂五勞所傷。
- ①勞于心也。
- ②勞于肺也。
- ③勞于脾也。
- ④勞于腎也。
- ⑤勞于肝也。


五脈應象，肝脈弦①。心脈鈎②。脾脈代③。肺脈毛④。腎脈石⑤。是謂五藏之脈。
- ①緛虛而滑，端直以長也。
- ②如鈎之偃，來盛去衰也。
- ③緛而弱也。
- ④輕浮而虛，如毛羽也。
- ⑤沈堅而搏如石之投也。


永康堂整體保健【Y.C.T】


