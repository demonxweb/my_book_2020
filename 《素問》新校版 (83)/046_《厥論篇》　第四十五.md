# 《厥論篇》　第四十五

|**《厥論篇》　第四十五①**|
|---|
|①《新校正》云：『按《全元起本》在第五卷。』|
|黃帝問曰：『厥之寒熱者何也①？』|
|岐伯對曰：『陽氣衰于下則為寒厥，陰氣衰于下則為熱厥②。』|
|帝曰：『熱厥之為熱也，必起于足下者，何也③？』|
|岐伯曰：『陽氣起于足五指之表，陰脈者集于足下而聚于足心，故陽氣勝則足下熱也④。』|
|①厥，謂氣逆上也，出謬傳為腳氣廣飾方論焉。|
|②陽，謂足之三陽脈。陰，謂足之三陰脈。下，謂足也。|
|③陽主外，而厥在內，故問之。|
|④大約而言之，足太陽脈出于足小指之端外側，足少陽脈出于足小指次指之端，足陽明脈出于足中指及大指之端，并循足陽而上。肝脾腎脈集于足下，聚于足心，陰弱故足下熱也。《新校正》云：『按《甲乙經》，陽氣「起于足」作「走于足」。「起」當作「走」。』|
|帝曰：『寒厥之為寒也，必從五指而上于膝者，何也①？』|
|岐伯曰：『陰氣起于五指之裏，集于膝下而聚于膝上，故陰氣勝則從五指至膝上寒，其寒也不從外，皆從內也②。』|
|①陰主內而厥在外，故問之。|
|②亦大約而言之也。足太陰脈起于足大趾之端內側，足厥陰脈起于足大趾之端三毛中，足少陰脈起于足小指之下，斜趣足心，并循足陰而上，循股陰，入腹，故云：『集于膝下而聚于膝之上也。』|
|帝曰：『寒厥何失而然也？』|
|岐伯曰：『前陰者，宗筋之所聚，太陰陽明之所合也①。春夏則陽氣多而陰氣少，秋冬則陰氣盛而陽氣衰②。此人者質壯，以秋冬奪于所用，下氣上爭，不能復，精氣溢下，邪氣因從之而上也③。氣因于中④，陽氣衰，不能滲營其經絡，陽氣日損，陰氣獨在，故手足為之寒也⑤。』|
|①宗筋俠齊，下合于陰器，故云：「前陰者，宗筋之所聚也。」太陰者脾脈，陽明者胃脈，脾胃之脈皆輔近宗筋，故云：「太陰陽明之所合。」《新校正》云：『按《甲乙經》「前陰者宗筋之所聚」作「厥陰者眾筋之所聚」，全元起云：「前陰者厥陰也。」與王注義異亦自一說。』|
|②此乃天之當道。|
|③質，謂形質也。奪于所用，謂多欲而奪其精氣也。|
|④《新校正》云：『按《甲乙經》「氣因于中」作「所中」。』|
|帝曰：『熱厥何如而然也①？』|
|岐伯曰：『酒入于胃，則絡脈滿而經脈虛，脾主為胃行其津液者也，陰氣虛則陽氣入，陽氣入，則胃不和，胃不和則精氣竭，精氣竭則不營其四支也②。此人必數醉，若飽以入房，氣聚于脾，中不得散，酒氣與榖氣相薄，熱盛于中，故熱徧于身，內熱而溺赤也。夫酒氣盛而慓悍，腎氣有衰，陽氣獨勝，故手足為之熱也③。』|
|①源其所由爾。|
|②前陰為太陰陽明之所合，故胃不和則精氣竭也，內精不足，故四支無氣以營之。|
|③醉飽入房，內亡精氣，中虛熱入，由是腎衰，陽盛陰虛，故熱生于手足也。|
|帝曰：『厥或令人腹滿，或令人暴不知人，或至半日遠至一日乃知人者，何也①？』|
|岐伯曰：『陰氣盛于上則下虛，下虛則腹脹滿，陽氣盛于上，則下氣重上，而邪氣逆，逆則陽氣亂，陽氣亂則不知人也②。』|
|①暴，猶卒也，言卒然冒悶不醒覺也。不知人，謂悶甚不知識人也，或謂屍厥。|
|②陰，謂足太陰氣也。《新校正》云：『按《甲乙經》「陽氣盛于上」五字，作「腹滿」二字，當從《甲乙經》之說。何以言之，別按《甲乙經》云：「陽脈下墜，陰脈上爭，發屍厥焉。」有陰氣盛于上，而又言陽氣盛于上，又按張仲景云：「少陰脈不至，腎氣微，少精血，奔氣促廹，上入胸鬲，宗氣反聚，血結心下，陽氣退下，熱歸陰股與陰相動，令身不仁，此為屍厥。」仲景言陽氣退下，則是陽氣不得盛于上，故知當從《甲乙經》也。又王注陰謂足太陰亦為未盡，按《繆刺論》云：「邪客于手足少陰、太陰足陽明之絡，此五絡皆會于耳中，上絡左角，五絡俱竭，令人身脈皆動而形無知，其狀若屍或曰屍厥焉。得專解陰為太陰也。」』|
|帝曰：『善。願聞六經脈之厥狀病能也①。』|
|岐伯曰：『巨陽之厥，則腫首，頭重，足不能行，發為眴僕②。陽明之厥，則癲疾欲走呼，腹滿不得臥，面赤而熱，妄見而妄言③。少陽之厥，則暴聾，頰腫而熱，脇痛，**䯒**不可以運④。**→【䯒〔骨行〕：音，ㄏㄥˊ。】**|
|①為前問解，故請備聞諸經厥也。|
|②巨陽，太陽也。足太陽脈起于目內眥，上額交巔上，其支別者，從巔至耳上角，其直行者，從巔入絡腦，還出別下項，循肩髆內，俠脊，抵腰中，入循膂，絡腎，屬膀胱，其支別者，從腰中下貫臀，入膕中，其支別者，從髆內左右別下貫胂，過髀樞，循髀外後廉，下合膕中，以下貫**腨**內，出外踝之後，循京骨至小指之端外側。由是厥逆外形斯證也。「腫」或作「踵」非。**→【腨﹝月耑﹞：音，ㄔㄨㄢˋ。腨：小腿肚。】**|
|③足陽明脈起于鼻交頞中，下循鼻外，入上齒中，還出俠口，環脣，下交承漿，卻循頤後下廉，出大迎，循頰車，上耳前，過客主人，循髮際至額顱，其支別者，從大迎前下人迎，循喉嚨，入缺盆，下鬲，屬胃，絡脾，其直行者，從缺盆下乳內廉，下俠齊，入氣街中，其支別者，起胃下口，循腹裏，下至氣街中而合，以下髀，抵伏兔，下入膝髕中，下循**䯒**外廉，下足跗，入中指內閒，其支別者，下膝三寸而別，以下入中指外閒，其支別者，跗上入大指閒出其端，故厥如是也。「癲」一為「巔」非。**→【䯒〔骨行〕：音，ㄏㄥˊ。】**|
|④足少陽脈起于目銳眥，上抵頭角，下耳後，循頸行手少陽之前，至肩上交出手少陽之後，入缺盆，其支別者，從耳後入耳中，出走耳前，至目銳眥後，其支別者，目銳眥下大迎，合手少陽于**䪼**，下加頰車，下頸，合缺盆，以下胸中，貫鬲，絡肝，屬膽，循脇裏出氣街，遶髦際，橫入髀厭中，其直行者，從缺盆下掖，循胸，過季脇，下合髀厭中，以下循髀陽，出膝外廉，下入外輔骨之前，直下抵絕骨之端，下出外踝之前，循足跗，出小指次指之端，故厥如是。**→【****䪼****〔出頁〕：音，ㄓㄨㄛˊ。意：目下曰****䪼****】**|
|太陰之厥，則腹滿**䐜**脹，後不利，不欲食，食則嘔，不得臥①。少陰之厥，則口乾，溺赤，腹滿，心痛②。厥陰之厥，則少腹腫痛，腹脹，涇溲不利，好臥，屈膝，陰縮腫，**䯒**內熱③。盛則寫之，虛則補之，不盛不虛以經取之④。|
|①足太陰脈起于大指之端，上膝股內前廉，入腹，屬脾，絡胃，上鬲，俠咽，連舌本，散舌下，其支別者，復從胃別，上鬲，注心中，故厥如是。|
|②足少陰脈，上股內後廉，貫脊，屬腎，絡膀胱，其直行者，從腎上貫肝鬲，入肺中，循喉嚨，俠舌本，其支別者，從肺出，絡心，注胸中，故厥如是。|
|③足厥陰脈去內踝一寸，上踝八寸，交出太陰之後，上膕內廉，循股陰，入髦中，下環陰器，抵少腹，俠胃，屬肝，絡膽，上貫鬲，故厥如是矣。「胻內熱」一本云「胻外熱」，傳寫行書內外誤也。|
|④不盛不虛，謂邪氣未盛，真氣未虛，如是則以穴俞經法，留呼多少而取之。|
|太陰厥逆，**䯒**急攣，心痛引腹，治主病者①。少陰厥逆，虛滿，嘔變，下泄清，治主病者②。厥陰厥逆，攣腰痛，虛滿，前閉，譫言③，治主病者④。三陰俱逆，不得前後，使人手足寒，三日死⑤。|
|①足太陰脈起于大指之端，循指內側，上內踝前廉，上**腨**內，循**䯒**骨後，上膝股內前廉，入腹，其支別者，復從胃別，上鬲，注心中，故**䯒**急攣，心痛引腹也。太陰之脈行，有左右候，其有過者，當發取之，故言治主病者。《新校正》云：『詳從太陰厥逆至篇末，《全元起本》在第九卷王氏移于此。』**→【腨﹝月耑﹞：音，ㄔㄨㄢˋ。腨：小腿肚。】**|
|②以其脈從腎上貫肝鬲，入肺中，循喉嚨，故如是。|
|③《新校正》云：『按全元起云：「譫言者，氣虛獨言也。」』|
|④以其脈循股陰，入髦中，環陰器，復上循喉嚨之後，絡舌本，故如是。《新校正》云：『按《甲乙經》，厥陰之經不絡舌本，王氏注《刺熱篇》《刺腰痛篇》并此三注俱云絡舌本，又注《風論》《痺論》各不云絡舌本，王注自有異同，當以《甲乙經》為正。|
|⑤三陰絕，故三日死。|
|太陽厥逆，僵僕，嘔血，善衄，治主病者①。少陽厥逆，機關不利，機關不利者，腰不可以行，項不可以顧②。發腸癰不可治，驚者死③。陽明厥逆，喘欬，身熱，善驚，衄，嘔血④。手太陰厥逆，虛滿而欬，善嘔沫，治主病者⑤。手心主少陰厥逆，心痛引喉，身熱死，不可治⑥。手太陽厥逆，耳聾，泣出，項不可以顧，腰不可以俛仰，治主病者⑦。手陽明少陽厥逆，發喉痺，嗌腫**痓**，治主病者⑧。|
|①以其脈起目內眥，又循脊絡腦，故如是。|
|②以其脈循頸下，繞髦際，橫入髀厭中，故如是。|
|③足少陽脈貫鬲，絡肝，屬膽，循脇裏出氣街。發腸癰則經氣絕，故不可治，驚者死也。|
|④以其脈循喉嚨，入缺盆，下鬲，屬胃，絡脾，故如是。|
|⑤手太陰脈起于中焦，下絡大腸，還循胃口，上鬲屬肺，故如是。|
|⑥手心主脈起于胸中，出屬心包，手少陰脈其支別者，從心系上俠咽喉，故如是。|
|⑦手太陽脈支別者，從缺盆，循頸上頰，至目銳眥，卻入耳中，其支別者，從頰上**䪼**抵鼻，至目內眥，故耳聾，泣出，項不可以顧也，腰不可以俛仰。脈不相應，恐古錯簡文。**→【****䪼****〔出頁〕：音，ㄓㄨㄛˊ。意：目下曰****䪼****】**|
|⑧手陽明脈支別者，從缺盆上頸，手少陽脈支別者，從膻中上出缺盆，上項，故如是。《新校正》云：『按《全元起本》「**痓**」作「痙」。』|


永康堂整體保健【Y.C.T】


