# 《天元紀大論篇》　第六十六




重廣補注《黃帝內經·素問》卷　第十九


啟玄子次注，林億、孫奇、高保衡等奉敕校正，孫兆重改誤。


《天元紀大論》《五運行大論》《六微旨大論》


《天元紀大論篇》　第六十六


黃帝問曰：『天有五行禦五位，以生寒、暑、燥、濕、風。人有五藏，化五氣，以生喜怒思憂恐①。論言五運相襲而皆治之，終朞之日，周而復始，余已知之矣，願聞其與三陰三陽之候，奈何合之②？』


鬼臾區稽首再拜對曰：『昭乎哉問也！夫五運陰陽者，天地之道也，萬物之綱紀，變化之父母，生殺之本始，神明之府也，可不通乎③。


　　①禦，謂臨禦。化，謂生化也。天真之氣，無所不周，器象雖殊，參應一也。
　　《新校正》云：『按《陰陽應象大論》云：「喜、怒、悲、憂、恐。」二論不同者，思者脾也，四藏皆受成焉，悲者勝怒也，二論所以互相成也。』


　　②論，謂六節藏象論也。運，謂五行，應天之五，各週三百六十五日而為紀者也，故曰：『終朞之日，周而復始也。』以六合五數未參同，故問之也。


　　③道，謂化生之道。綱紀，謂生長化成收藏之綱紀也。父母，謂萬物形之先也。本始，謂生殺皆因而有之也。夫有形稟氣而不為五運陰陽之所攝者，未之有也。所以造化不極，能為萬物生化之元始者，何哉！以其是神明之府故也。然合散不測，生化無窮，非神明運為無能爾也。
　　《新校正》云：『詳陰陽者至神明之府也與《陰陽應象大論》同，而兩論之注頗異。』


故物生謂之化，物極謂之變，陰陽不測謂之神，神用無方謂之聖①。夫變化之為用也①，在天為玄②。在人為道③。在地為化④，化生五味⑤。道生智⑥。玄生神⑦。


　　①所謂化變，聖神之道也。化，施化也。變，散易也（《易解》：「自無而有，謂之化，自有而無，謂之變。」）。神，無期也。聖，無思也。氣之施化故曰生，氣之散易故曰極，無期稟候故曰神，無思測量故曰聖。由化與變，故萬物無能逃五運陰陽；由聖與神，故眾妙無能出幽玄之理，深乎妙用，不可得而稱之！　　《新校正》云：『按《六微旨大論》云：「物之生從于化，物之極由乎變，變化之相薄，成敗之所由也。」又《五常政大論》云：「氣始而生化，氣散而有形，氣布而蕃育，氣終而象變。」其致一也。』


　　②應萬化之用也。


　　③玄，遠也，天道玄遠，變化無窮，傳曰：『天道遠，人道邇。』


　　④道，謂妙用之道也。經術政化，非道不成。


　　⑤化，謂生化也。生萬物者地，非土氣孕育則形質不成。


　　⑥金、石、草、木；根、葉、華、實；酸、苦、甘、淡、辛、鹹，皆化氣所生，隨時而有。


　　⑦智通妙用，唯道所生。


　　⑧玄遠幽深，故生神也。神之為用，觸遇玄通，契物化成，無不應也。


神在天為風①，在地為木②。在天為熱③，在地為火④。在天為濕⑤，在地為土⑥。在天為燥⑦，在地為金⑧。在天為寒⑨，在地為水⑩。


　　①風者，教之始，天之使也，天之號令也。


　　②東方之化。


　　③應火為用。


　　④南方之化。


　　⑤應土為用。


　　⑥中央之化。


　　⑦應金為用。


　　⑧西方之化。


　　⑨應水為用。


　　⑩北方之化，神之為用，如上五化，木為風所生，火為熱所熾，金為燥所發，水為寒所資，土為濕所全，蓋初因而成立也。雖初因之以化成，卒因之以敗散爾。豈五行之獨有是哉！凡因所因而成立者，悉因所因而散落爾。
　　《新校正》云：『詳在天為玄至此則與《陰陽應象大論》及《五運行大論》文重，注頗異。』


故在天為氣，在地成形①。形氣相感而化萬物矣②。然天地者，萬物之上下也③。左右者，陰陽之道路也④。水火者，陰陽之徵兆也⑤。金木者，生成之終始也⑥。氣有多少，形有盛衰，上下相召而損益彰矣⑦。』


　　①氣，謂風熱濕燥寒。形，謂木火土金水。


　　②此造化生成之大紀。


　　③天覆地載，上下相臨，萬物化生，無遺略也。由是，故萬物自生自長，自化自成，自盈自虛，自復自變也。夫變者何謂？生之氣極本而更始化也。孔子曰：『曲成萬物而不遺。』


　　④天有六氣禦下，地有五行奉上，當嵗者為上，主司天；承嵗者為下，主司地；不當嵗者，二氣居右，北行轉之，二氣居左，南行轉之。金木水火運，北面正之常，左為右，右為左，則左者南行，右者北行而反也。
　　《新校正》云：『詳上下左右之說義，具《五運行大論》中。』


　　⑤徵，信也，驗也。兆，先也，以水火之寒熱，彰信陰陽之先兆也。


　　⑥木主發生，應春，春為生化之始。金主收斂，應秋，秋為成實之終，終始不息，其化常行，故萬物生長，化成收藏自久。
　　《新校正》云：『按《陰陽應象大論》曰：「天地者萬物之上下也。陰陽者，血氣之男女。左右者，陰陽之道路。水火者，陰陽之徵兆。陰陽者，萬物之能始也。」與此論相出入也。』


　　⑦氣有多少，謂天之陰陽三等，多少不同秩也；形有盛衰，謂五運之氣有太過不及也。由是少多衰盛，天地相召而陰陽損益，昭然彰著可見也。
　　《新校正》云：『詳陰陽三等之義，具下文注中。』


帝曰：『願聞五運之主時也，何如①？』


鬼臾區曰：『五氣運行，各終朞日，非獨主時也②。』


帝曰：『請聞其所謂也。』


鬼臾區曰：『臣積考《太始天元冊》文曰③：「太虛廖廓，肇基化元④。萬物資始，五運終天⑤。布氣真靈，摠統坤元⑥。九星懸朗，七曜周旋⑦。曰陰，曰陽，曰柔，曰剛⑧，幽顯既位，寒暑弛張⑨。生生化化，品物咸章⑩。臣斯十世，此之謂也⑪。」』


　　①時，四時也。


　　②一運之日，終三百六十五日四分度之一，乃易之，非主一時，當其王相囚死而為絕法也，氣交之內，迢然而別有之也。


　　③《天元冊》，所以記天真元氣運行之紀也，自神農之世，鬼臾區十世祖始誦而行之，此太古占候靈，文洎乎伏羲之時，已鐫諸玉版，命曰《冊文太古靈文》，故命曰《太始天元冊》也。
　　《新校正》云：『詳今世有《天元玉冊》或者以謂即此《大始天元冊》文，非是。』


　　④太虛，謂空玄之境，真氣之所充，神明之宮府也，真氣精微無遠不至，故能為生化之本始，運氣之真元矣。肇，始也。基，本也。


　　⑤五運，謂木火土金水運也。終天，謂一嵗三百六十五日四分度之一也。終始更代，周而復始也，言五運更統于太虛四時，隨部而遷復，六氣分居而異主，萬物因之以化生，非曰自然，其誰能始。故曰：『萬物資始。』
　　《易》曰：『大哉乾元，萬物資始，乃統天，雲行雨施，品物流形。』
　　孔子曰：『天何言哉，四時行焉，百物生焉。』此其義也。


　　⑥太虛真氣，無所不至也。氣齊生有，故稟氣含靈者抱真氣以生焉。摠統坤元，言天元氣常司地氣化生之道也。
　　《易》曰：『至哉坤元，萬物資生，乃順承天也。』


　　⑦九星，上古之時也。上古，世質人淳，歸真反樸，九星懸朗，五運齊宣；中古，道德稍衰，標星藏曜，故計星之見者七焉。九星，謂天蓬、天內、天衝、天輔、天禽、天心、天任、天柱、天英，此蓋從標而為始，遁甲式法今猶用焉。七曜，謂日月五星，今外蕃具以此曆為舉動吉凶之信也。周，謂周天之度。旋，謂左循天度而行五星之行，猶各有進退高下小大矣。


　　⑧陰陽，天道也。柔剛，地道也。天以陽生陰長，地以柔化剛成也。
　　《易》曰：『立天之道，曰陰與陽；立地之道，曰柔與剛。』此之謂也。


　　⑨幽顯既位，言人神各得其序。寒暑弛張，言陰陽不失其宜也，人神各守所居，無相干犯，陰陽不失其序，物得其宜，天地之道且然，人神之理亦猶也。
　　《新校正》云：『按《至真要大論》云：「幽明如何？」岐伯曰：「兩陰交盡，故曰幽。兩陽合明，故曰明。幽明之配，寒暑之異也。」


　　⑩上生，謂生之有情、有識之類也。下生，謂生之無情、無識之類也。上化，謂形容彰顯者也。下化，謂蔽匿形容者也。有情有識，彰顯形容，天氣主之；無情無識，蔽匿形質，地氣主之，稟元靈氣之所化育爾。
　　《易》曰：『天地絪縕，萬物化醇。』斯之謂歟！


　　⑪傳習斯文至鬼臾區十世，于茲不敢失墜。


帝曰：『善。何謂氣有多少，形有盛衰？』


鬼臾區曰：『陰陽之氣，各有多少，故曰三陰三陽也①。形有盛衰，謂五行之治，各有太過不及也②。故其始也，有餘而往，不足隨之；不足而往，有餘從之，知迎知隨，氣可與期③。應天為天符，承嵗為嵗直，三合為治④。』


　　①由氣有多少，故隨其升降分為三別也。
　　《新校正》云：『按《至真要大論》云：「陰陽之三也，何謂？」岐伯曰：「氣有多少異用。」王冰云：「大陰為正陰，太陽為正陽，次少者為少陰，次少者為少陽，又次為陽明，又次為厥陰。」』


　　②太過，有餘也。不及，不足也。氣至不足，太過迎之；氣至太過，不足隨之，天地之氣虧盈如此，故云形有盛衰也。


　　③言虧盈無常，互有勝負爾，始謂甲子嵗也，《六微旨大論》曰：『天氣始于甲，地氣始于子，子甲相合，命曰嵗立。』此之謂也，則始甲子之嵗，三百六十五日，所稟之氣當不足也，次而推之，終六甲也。故有餘已則不足，不足已則有餘，亦有嵗運，非有餘非不足者，蓋以同天地之化也，若餘已復餘，少已復少，則天地之道變常，而災害作苛疾生矣。
　　《新校正》云：『按《六微旨大論》云：「木運臨卯，火運臨午，土運臨四季，金運臨酉，水運臨子，所謂嵗會，氣之平也。」又按《五常政大論》云：「委和之紀，上角與正角同，上商與正商同，上宮與正宮同；伏明之紀，上商與正商同；卑監之紀，上宮與正宮同，上角與正角同；從革之紀，上商與正商同，上角與正角同；涸流之紀，上宮與正宮同；赫曦之紀，上羽與正徵同；堅成之紀，上徵與正商同。」又六元正紀大論云：「不及而加，同嵗會已，前諸嵗并為正嵗，氣之平也。」今王注以同天之化為非有餘不足者，非也。』


　　④應天，謂木運之嵗，上見厥陰；火運之嵗，上見少陽；少陰土運之嵗，上見太陰；金運之嵗，上見陽明；水運之嵗，上見太陽，此五者天氣下降，如合符運，故曰應天，為天符也。承嵗，謂木運之嵗，嵗當于卯；火運之嵗，嵗當于午；土運之嵗，嵗當辰戌丑未；金運之嵗，嵗當于酉；水運之嵗，嵗當于子，此五者嵗之所直，故曰承嵗，為嵗直也。三合，謂火運之嵗，上見少陰，年辰臨午；土運之嵗，上見太陰，年辰臨丑未；金運之嵗，上見陽明，年辰臨酉，此三者天氣運氣與年辰俱會，故云三合為治也。嵗直亦曰嵗位，三合亦為天符。
　　《六微旨大論》曰：『天符嵗會曰太一。天符，謂天運與歲俱會也。』
　　《新校正》云：『按天符嵗會之詳具《六微旨大論》中，又詳火運，上少陰（天符），年辰臨午（歲會），即戊午歲也；土運，上太陰，年辰臨丑未，即己丑己未嵗也；金運，上陽明，年辰臨酉，即乙酉嵗也。』


帝曰：『上下相召奈何？』


鬼臾區曰：『寒、暑、燥、濕、風、火，天之陰陽也，三陰三陽，上奉之①。木火土金水火，地之陰陽也，生長化收藏，下應之②。天以陽生陰長，地以陽殺陰藏③。天有陰陽，地亦有陰陽④。木火土金水火，地之陰陽也，生長化收藏，故陽中有陰，陰中有陽⑤。所以欲知天地之陰陽者，應天之氣，動而不息，故五嵗而右遷，應地之氣，靜而守位，故六朞而環會⑥。動靜相召，上下相臨，陰陽相錯而變由生也⑦。』


　　①太陽為寒，少陽為暑，陽明為燥，太陰為濕，厥陰為風，少陰為火，皆其元在天，故曰天之陰陽也。


　　②木初氣也，火二氣也，相火三氣也，土四氣也，金五氣也，水終氣也，以其在地應天，故云下應也。氣在地，故曰地之陰陽也。
　　《新校正》云：『按《六微旨大論》曰：「地理之應六節氣位，何如？」岐伯曰：「顯明之右，君火之位，退行一步，相火治之，復行一步，土氣治之，復行一步，金氣治之，復行一步，水氣治之，復行一步，木氣治之。」此即木火土金水火，地之陰陽之義也。』


　　③生長者，天之道；藏殺者，地之道。天陽主生，故以陽生陰長；地陰主殺，故以陽殺陰藏，天地雖高下不同，而各有陰陽之運用也。
　　《新校正》云：『詳此經與《陰陽應象大論》文重，注頗異。』


　　④天有陰，故能下降，地有陽，故能上騰，是以各有陰陽也，陰陽交泰，故化變由之成也。


　　⑤陰陽之氣，極則過亢，故各兼之。
　　《陰陽應象大論》曰：『寒極生熱，熱極生寒。』又曰：『重陰必陽，重陽必陰。』言氣極則變也，故陽中兼陰，陰中兼陽。易之卦，離中虛，坎中實，此其義象也。


　　⑥天有六氣，地有五位，天以六氣臨地，地以五位承天，蓋以天氣不加君火故也，以六加五則五嵗而餘一氣，故遷一位。若以五承六，則常六嵗乃備盡天元之氣，故六年而環會（因五六三十，第六年而周行），所謂周而復始也。地氣左行，往而不返，天氣東轉，常自火運數五嵗已，其次氣正當君火氣之上，法不加臨，則右遷君火氣上，以臨相火之上，故曰五嵗而右遷也，由斯動靜，上下相臨而天地萬物之情變化之機可見矣。


　　⑦天地之道，變化之微，其由是矣。孔子曰：『天地設位而易行乎其中。』此之謂也。
　　《新校正》云：『按《五運行大論》云：「上下相遘，寒暑相臨，氣相得則和，不相得則病。」又云：「上者右行，下者左行，左右周天，餘而復會。」』


帝曰：『上下周紀，其有數乎？』


鬼臾區曰：『天以六為節，地以五為制，周天氣者，六朞為一備，終地紀者，五嵗為一周①。君火以明，相火以位②。五六相合而七百二十氣為一紀，凡三十嵗。千四百四十氣，凡六十嵗而為一周，不及太過斯皆見矣③。』


　　①六節，謂六氣之分。五制，謂五位之分，位應一歲，氣統一年，故五歲為一周，六年為一備。備，謂備歷天氣。周，謂周行地位。所以地位六而言五者，天氣不臨君火，故也。


　　②君火在相火之右，但立名于君位，不立嵗氣，故天之六氣，不偶其氣，以行君火之政，守位而奉天之命，以宣行火令爾，以名奉天，故曰君火，以名守位稟命，故云相火以位。


　　③曆法一氣十五日，因而乘之，積七百二十氣，即三十年。積千四百四十氣，即六十年也。
　　《經》云：『有餘而往，不足隨之，不足而往，有餘從之，故六十年中不及太過斯皆見矣。』
　　《新校正》云：『按《六節藏象論》云：「五日謂之候，三候謂之氣，六氣謂之時，四時謂之嵗而各從其主治焉。」五運相襲而皆治之，終朞之日，周而復始，時立氣布，如環無端，候亦同法，故曰：「不知年之所加，氣之盛衰，虛實之所起，不可為工矣。」』


帝曰：『夫子之言，上終天氣，下畢地紀，可謂悉矣，余願聞而藏之，上以治民，下以治身，使百姓昭著，上下和親，德澤下流，子孫無憂，傳之後世，無有終時，可得聞乎①！』


鬼臾區曰：『至數之機，迫迮以微，其來可見，其往可追，敬之者昌，慢之者亡，無道行私，必得天殃②。謹奉天道，請言真要。』


　　①安不忘危，存不忘亡，大聖之至教也。求民之瘼，恤民之隱，大聖之深仁也。


　　②謂傳非其人，授于情狎，及寄求名利者也。


　　③申誓戒于君王，乃明言天道至真之要旨也。


帝曰：『善。言始者必會于終，善言近者必知其遠①。是則至數極而道不惑，所謂明矣。願夫子推而次之，令有條理，簡而不匱，久而不絕，易用難忘，為之綱紀，至數之要，願盡聞之②。』


鬼臾區曰：『昭乎哉問！明乎哉道！如鼓之應桴，響之應聲也③。臣聞之，甲己之嵗，土運統之；乙庚之嵗，金運統之；丙辛之嵗，水運統之；丁壬之嵗，木運統之；戊癸之嵗，火運統之④。』


　　①數術明著，應用不差，故遠近于言，始終無謬。


　　②簡，省要也。匱，乏也。久，遠也。要，樞紐也。


　　③桴，鼓椎也。響，應聲也。


　　④太始天地初分之時，陰陽析位之際，天分五氣，地列五行，五行定位，布政于四方，五氣分流，散支于十干，當是黃氣橫于甲己，白氣橫于乙庚，黑氣橫于丙辛，青氣橫于丁壬，赤氣橫于戊癸，故甲己應土運，乙庚應金運，丙辛應水運，丁壬應木運，戊癸應火運，大古聖人望氣以書天冊，賢者謹奉以紀天元，下論文義備矣。
　　《新校正》云：『詳運有太過、不及、平氣，甲庚丙壬戊，主太過，乙辛丁癸已，主不及，大法如此，取平氣之法其說不一，具如諸篇。』


帝曰：『其于三陰三陽合之，奈何？』


鬼臾區曰：『子午之嵗，上見少陰；丑未之嵗，上見太陰；寅申之嵗，上見少陽；卯酉之嵗，上見陽明；辰戌之嵗，上見太陽；已亥之嵗，上見厥陰。少陰所謂標也，厥陰所謂終也①。厥陰之上，風氣主之；少陰之上，熱氣主之；太陰之上，濕氣主之；少陽之上，相火主之；陽明之上，燥氣主之；太陽之上，寒氣主之，所謂本也，是謂六元②。』


帝曰：『光乎哉道！明乎哉論！請著之玉版，藏之金匱，署曰：《六元正紀》』


　　①標，謂上首也。終，謂當三甲六甲之終。
　　《新校正》云：『詳午未寅酉戌亥之歲為正化，正司化令之實；子醜申卯辰巳之歲為對化，對司化令之虛，此其大法也。』


　　②三陰三陽為標，寒、暑、燥、濕、風、火為本，故云：『所謂本也。』天真元氣，分為六化，以統坤元生成之用，徵其應用則六化不同，本其所生，則正是真元之一氣，故曰：『六元也。』
　　《新校正》云：『按別本「六元」作「天元」也。』
經筋醫理探源(永康堂‧張老師)
             
