# 《氣交變大論篇》　第六十九

|**重廣補注《黃帝內經·素問》卷　第二十**|
|啟玄子次注，林億、孫奇、高保衡等奉敕校正，孫兆重改誤。|
|《氣交變大論》《五常政大論》|
|**《氣交變大論篇》　第六十九****①**|
|①《新校正》云：『詳此論專明氣交之變，乃五運太過不及，德化政令，災變勝復為病之事。』|
|黃帝問曰：『五運更治，上應天朞，陰陽往復，寒暑迎隨，真邪相薄，內外分離，六經波蕩，五氣傾移，太過不及，專勝兼併，願言其始，而有常名可得聞乎①！』|
|岐伯稽首再拜，對曰：『昭乎哉問也！是明道也，此上帝所貴，先師傳之，臣雖不敏，往聞其旨②。』|
|帝曰：『余聞得其人不教，是謂失道；傳非其人，慢泄天寶。餘誠菲德，未足以受至道，然而眾子哀其不終，願夫子保于無窮，流于無極，余司其事則而行之，奈何③？』|
|岐伯曰：『請遂言之也。上經曰：「夫道者，上知天文，下知地理，中知人事，可以長久。」此之謂也④。』|
|帝曰：『何謂也？』|
|岐伯曰：『本氣位也。位天者，天文也。位地者，地理也。通于人氣之變化者，人事也。故太過者，先天；不及者，後天，所謂治化而人應之也⑤。』|
|①朞，三百六十五日四分日之一也。專勝，謂五運主歲太過也。兼併，謂主歲之不及也。常名，謂布化于太虛，人身參應，病之形診也。《新校正》云：『按《天元紀大論》云：「五運相襲而皆治之，終朞之日，周而復始。」又云：「五氣運行，各終朞日。」《太始天元冊》文曰：「萬物資始，五運終天。」即五運更治，上應天朞之義也。』|
|②言非已心之生知，備聞先人往古受傳之遺旨也。|
|③至道者，非傳之難，非知之艱，行之難。聖人湣念蒼生，同居永壽，故屈身降志請受于天師。太上貴德，故後己，先人苟非其人，則道無虛授，黃帝欲仁慈惠遠，博愛流行，尊道下身，拯乎黎庶，乃曰：『余司其事則而行之也。』|
|④夫道者，大無不包，細無不入，故天文地理人事鹹通。《新校正》云：『詳夫道者一節與《著至教論》文重。』|
|⑤三陰三陽，司天司地，以表定陰陽生化之紀，是謂位天、位地也。五運居中，司人氣之變化，故曰通于人氣也。先天、後天謂生化氣之變化所主時也。太過，歲化先時至；不及，歲化後時至。|
|帝曰：『五運之化太過何如①？』|
|岐伯曰：『歲木太過，風氣流行，脾土受邪②。民病飧泄，食減體重，煩寃腸鳴，腹支滿，上應歲星③。甚則忽忽善怒，眩冒巔疾④。化氣不政，生氣獨治，雲物飛動，草木不寧，甚而搖落，反脇痛而吐甚，衝陽絕者，死不治，上應太白星⑤。|
|①太過，謂歲氣有餘也。《新校正》云：『詳太過五化具《五常政大論》中。』|
|②木餘故土氣卑屈。|
|③飧泄，謂食不化而下出也。脾虛，故食減體重、煩寃腸鳴、腹支滿也。歲木氣太盛，歲星光明逆守星屬分，皆災也。《新校正》云：『按《藏氣法時論》云：「脾虛則腹滿、腸鳴、飧泄，食不化。」』|
|④凌犯太甚，則遇于金，故自病。《新校正》云：『按《玉機真藏論》云：「肝脈太過則令人喜怒，忽忽眩冒巔疾，為肝實而然。」則此病不獨木太過遇金自病，肝實亦自病也。』|
|⑤諸壬歲也，木餘土抑，故不能布政于萬物也。生氣，木氣也，太過故獨治而生化也，風不務德，非分而動，則太虛之中，雲物飛動，草木不寧，動而不止，金則勝之，故甚則草木搖落也，脇反痛，木乘土也。衝陽，胃脈也，木氣勝而土氣乃絕，故死也。金復而太白逆守屬星者，危也。其災之發，害于東方，人之內應，則先害于脾，後傷肝也。書曰：『滿招損。』此其類也。《新校正》云：『詳此太過五化，言星之例有三，木與土運，先言歲鎮，後言勝己之星。火與金運，先言熒惑太白，次言勝已之星，後再言熒惑太白。水運先言辰星，次言鎮星後，再言辰星兼見已勝之星也。』|
|歲火太過，炎暑流行，金肺受邪①。民病瘧、少氣、欬喘、血溢、血泄、注下、嗌燥、耳聾、中熱、肩背熱。上應熒惑星②。甚則胸中痛、脇支滿、脇痛、膺背肩胛間痛、兩臂內痛③、身熱骨痛而為浸淫④。收氣不行，長氣獨明，雨水霜寒⑤，上應辰星⑥。上臨少陰，少陽火燔**焫**，冰泉涸，物焦槁⑦，病反譫妄狂越，欬喘息鳴，下甚，血溢泄不已，太淵絕者死不治，上應熒惑星⑧。|
|①火不以德，則邪害于金，若以德行則政和平也。|
|②少氣，謂氣少不足以息也。血泄，謂血利便血也。血溢，謂血上出于七竅也。注下，謂水利也。中熱，謂胸心之中也。背，謂胸中之府，肩接近之，故胸、心中及肩背熱也。火氣太盛，則熒惑光芒逆臨宿屬分，皆災也。《新校正》云：『詳火盛而剋金，寒熱交爭，故為瘧。按《藏氣法時論》云：「肺病者欬喘，肺虛者少氣不能報息、耳聾、嗌乾。」』|
|③《新校正》云：『按《藏氣法時論》云：「心病者胸中痛脇支滿，脇下痛，膺背肩甲間痛，兩臂內痛。」』|
|④火無德令，縱熱害金，水為復讎，故火自病。《新校正》云：『按《玉機真藏論》云：「心脈太過則令人身熱而膚痛為浸淫。」此云骨痛者誤也。』|
|⑤今詳「水」字當作「冰」。|
|⑥金氣退避，火氣獨行，水氣折之，故雨雪冰雹及徧降霜寒而殺物也。水復于火，天象應之，辰星逆凌，乃寒災于物也。占辰星者，常在日之前後三十度，其災發之當至，南方在人之應，則內先傷肺後反傷心。《新校正》云：『按《五常政大論》「雨水霜寒」作「雨冰霜雹」。』|
|⑦《新校正》云：『按《五常政大論》云：「赫曦之紀，上徵而收氣後。」又《六元正紀大論》云：「戊子、戊午，太徵上臨少陰。戊寅、戊申，太徵上臨少陽臨者。」太過不及皆曰天符。』|
|⑧諸戊歲也，戊午、戊子歲，少陰上臨；戊寅、戊申歲，少陽上臨；是謂天符之歲也。太淵，肺脈也，火勝而金絕故死。火既太過，又火熱上臨，兩火相合，故形斯候。熒惑逆犯宿屬，皆危。《新校正》云：『詳戊辰、戊戌歲，上見太陽，是謂天刑運，故當盛而不得盛，則火化減半，非太過又非不及也。』|
|歲土太過，雨濕流行，腎水受邪①。民病腹痛，清厥、意不樂，體重煩寃，上應鎮星②。甚則肌肉痿、足痿不收、行善瘈、腳下痛、飲發、中滿食減、四支不舉③。變生得位④，藏氣伏化，氣獨治之，泉湧河衍，涸澤生魚，風雨大至，土崩潰鱗，見于陸病，腹滿、溏泄、腸鳴、反下甚而太谿絕者死不治，上應歲星⑤。|
|①土無德乃爾。|
|②腹痛，謂大腹、小腹痛也。清厥，謂足逆冷也。意不樂，如有隱憂也。土來刑水，象應之。鎮星逆犯宿屬則災。《新校正》云：『按《藏氣法時論》云：「腎病者，身重，腎虛者大腹、小腹痛、清厥、意不樂。」』|
|③脾主肌肉，外應四支，又其脈起于足中指之端，循核骨內側，斜出絡跗，故病如是。《新校正》云：『按《藏氣法時論》云：「脾病者，身重善飢，肉痿，足不收，行善瘈，腳下痛。」又《玉機真藏論》云：「脾太過，則令人四支不舉。」』|
|④《新校正》云：『詳太過五化，獨此言變生，得位者，舉一而四，氣可知也，又以土王時月難知，故此詳言之也。』|
|⑤諸甲歲也。得位，謂季月也，藏水氣也，化土氣也，化太過故水藏伏匿而化氣獨治，土勝木復，故風雨大至，水泉湧，河渠溢，乾澤生魚，濕既甚矣，風又鼓之，故土崩潰土。崩潰，謂垣頹岸什山落地入也。河溢泉湧，枯澤水滋，鱗物豊盛，故見于陸地也。太谿，腎脈也，土勝而水絕，故死木來折土，天象逆臨，加其宿屬，正可憂也。《新校正》云：『按《藏氣法時論》云：「脾虛則腹滿、腸鳴、飧泄、食不化也。」』|
|歲金太過，燥氣流行，肝木受邪①。民病兩脇下、少腹痛、目赤痛、眥瘍、耳無所聞②。肅殺而甚，則體重煩寃、胸痛引背、兩脇滿，且痛引少腹，上應太白星③。甚則喘欬逆氣、肩背痛、尻陰股膝髀**腨****䯒**足皆病，上應熒惑星④。收氣峻，生氣下，草木斂蒼，乾凋隕病，反暴痛，胠脇不可反側⑤，欬逆甚而血溢，太衝絕者死不治，上應太白星⑥。|
|**→【腨﹝月耑﹞：音，ㄔㄨㄢˋ。腨：小腿肚。】**|
|①金暴虐乃爾。|
|②兩脇，謂兩乳之下，脅之下也。小腹，謂齊下兩傍**髎**骨內也。目赤，謂白睛色赤也。痛，謂滲痛也。眥，謂四際臉睫之本也。|
|③金氣已過，肅殺又甚，木氣內畏，感而病生，金盛應天，太白明大，加臨宿屬，心受災害。《新校正》云：『按《藏氣法時論》云：「肝病者，兩脇下痛引少腹，肝虛則目**䀮䀮**無所見、耳無所聞。」又《玉機真藏論》云：「肝脈不及則令人胸痛引背，下則兩脇胠滿也。」』|
|**→【****䀮****﹝目巟﹞：音荒】**|
|④火氣復之，自生病也，天象示應在熒惑，逆加守宿屬，則可憂也。《新校正》云：『按《藏氣法時論》云：「肺病者，喘欬逆氣、肩背痛、汗出、尻陰股膝、髀、**腨**、**䯒**、足皆痛。」』|
|⑤《新校正》云：『詳此云反暴痛，不言何所痛者，按《至真要大論》云：「心脇暴痛不可反側，則此乃心脇暴痛也。」』|
|⑥諸庚歲也，金氣峻瘧，木氣被刑，火未來復，則如是也。斂，謂已生枝葉，斂附其身也。太衝，肝脈也，金勝而木絕，故死，當是之候，太白應之，逆守星屬，病皆危也。《新校正》云：『按庚子、庚午、庚寅、庚申歲，上見少陰、少陽司天，是謂天刑運。金化減半，故當盛而不得盛，非太過又非不及也。』|
|歲水太過，寒氣流行，邪害心火①。民病身熱、煩心、躁悸、陰厥、上下中寒、譫妄、心痛、寒氣早至，上應辰星②。甚則腹大、脛腫、喘欬、寖汗出、憎風③。大雨至，埃霧朦鬱，上應鎮星④。上臨太陽，雨冰雪霜不時降，濕氣變物⑤，病反腹滿、腸鳴、溏泄、食不化⑥，渴而妄冒，神門絕者，死不治，上應熒惑辰星⑦。|
|①水不務德，暴虐乃然。|
|②悸，心跳動也。譫，亂語也。妄，妄見聞也。天氣水盛，辰星瑩明，加其宿屬，災乃至。《新校正》云：『按陰厥在後，金不及復，則陰厥有注。』|
|③《新校正》云：『按《藏氣法時論》云：「腎病者，腹大、脛腫、喘欬、身重、寖汗出、憎風。」再詳太過五化，木言化氣不政，生氣獨治；火言收氣不行，長氣獨明；土言藏氣伏，長氣獨治；金言收氣峻，生氣下；水當言藏氣乃盛，長氣失政，今獨亡者，闕文也。』|
|④水盛不已為土所乘，故彰斯候。埃霧朦鬱，土之氣。腎之脈，從足下上行入腹，從腎上貫肝鬲入肺中循喉嚨，故生是病。腎為陰，故寖則汗出而憎風也。臥寖汗出即其病也，夫土氣勝折水之強，故鎮星明盛昭其映也。|
|⑤《新校正》云：『按《五常政大論》云：「流衍之紀，上羽而長，氣不化。」又《六元正紀大論》云：「丙辰、丙戌，太羽上臨太陽。臨者，太過不及皆曰天符。」』|
|⑥《新校正》云：『按《藏氣法時論》云：「脾虛則腹滿、腸鳴、飧泄、食不化。」』|
|⑦諸丙歲也。丙辰、丙戌歲，太陽上臨，是謂天符之歲也。寒氣太甚，故雨化為冰雪。雨冰則雹也，霜不時降，彰其寒也。土復其水，則大雨霖霪，濕氣內深，故物皆濕變。神門，心脈也。水勝而火絕故死，水盛太甚則熒惑減曜，辰星明瑩，加以逆守宿屬，則危亡也。《新校正》云：『詳太過五獨記，火水之上臨者，火臨火，水臨水，為天符，故也。火臨水為逆，水臨木為順，火臨土為順。水臨土為運勝天，火臨金為天刑運，水臨金為逆。更不詳出也。又此獨言上應熒惑辰星，舉此一例餘從而可知也。』|
|＊附註：木，歲星。火，熒惑星。土，鎮星。金，太白星。水，辰星。|
|帝曰：『善。其不及何如①？』|
|岐伯曰：『悉乎哉問也！歲木不及，燥廼大行②，生氣失應，草木晚榮③，肅殺而甚，則剛木辟著，悉萎蒼乾，上應太白星④。民病**䏚**中清、胠脇痛、少腹痛、腸鳴、溏泄，涼雨時至，上應太白星⑤，其榖蒼⑥。上臨陽明，生氣失政，草木再榮，化氣廼急，上應太白、鎮星，其主蒼早⑦。復則炎暑流火，濕性燥，柔脆草木焦槁，下體再生，華實齊化，病寒熱、瘡瘍、疿胗、癰痤，上應熒惑、太白，其榖白堅⑧。白露早降，收殺氣行，寒雨害物，蟲食甘黃，脾土受邪，赤氣後化，心氣晚治，上勝肺金，白氣廼屈，其榖不成，欬而鼽，上應熒惑、太白星⑨。|
|**→【****䏚****﹝月少﹞：音渺】**|
|①謂政化少也。《新校正》云：『詳不及五化，具《五常政大論》中。』|
|②清冷時至，加之薄寒，是謂燥氣。燥，金氣也。|
|③後時之，謂失應也。|
|④天地淒滄，日見朦昧，謂雨非雨，謂晴非晴，人意慘然，氣象凝斂，是為肅殺甚也。剛，勁硬也。辟著，謂辟著，枝莖乾而不落也。柔，緛也。蒼，青也。柔木之葉，青色不變而乾卷也，木氣不及，金氣乘之，太白之明，光芒而照其空也。|
|⑤《新校正》云：『按不及五化民病證中，上應之星，皆言運星失色，畏星加臨，宿屬為災，此獨言畏星，不言運星者，經文闕也，當云：「上應太白星、歲星。」』|
|⑥金氣乘木，肝之病也。乘此氣者，腸中自鳴，而溏泄者，即無胠脇少腹之痛疾也。微者善之，甚者止之，遇夏之氣亦自止也，遇秋之氣而復有之。涼雨時至，謂應時而至也，金土齊化，故涼雨俱行。火氣來復，則夏雨少。金氣勝木，太白臨之，加其宿屬分，皆災也。金勝畢歲，火氣不復，則蒼色之榖不成實也。《新校正》云：『詳**䏚**中清、胠脇痛、少腹痛，為金乘木，肝病之狀。腸鳴溏泄，乃脾病之證，蓋以木少脾土無畏侮，反受邪之故也。』|
|⑦諸丁歲也。丁卯、丁酉歲，陽明上臨，是謂天刑之歲也。金氣承天，下勝于木，故生氣失政。草木再榮，生氣失政，故木華晚啟，金氣抑木，故秋夏始榮，結實成熟，以化氣急速，故晚結成就也。金氣勝木，天應同之，故太白之見，光芒明盛，木氣既少，土氣無制，故化氣生長急速，木少金勝，天氣應之，故鎮星太白潤而明也，蒼色之物又早凋落，木少金乘故也。《新校正》云：『按不及五化，獨紀木上臨陽明，土上臨厥陰，水上臨太陰。不紀木上臨厥陰，土上臨太陰，金上臨陽明者，經之旨各記其甚者也，故于太過運中，只言火臨火，水臨水，此不及運中，只言木臨金，土臨木，水臨土，故不言厥陰臨木，太陰臨土，陽明臨金也。』|
|⑧火氣復金，夏生大熱，故萬物濕性時變為燥，流火爍物，故柔脆草木及蔓延之類，皆上乾死而下體再生，若辛熱之草，死不再生也，小熱者死少，大熱者死多，火大復已，土氣間至，則涼雨降，其酸苦甘鹹性寒之物乃再發生，新開之與先結者齊承化而成熟，火復其金，太白減曜，熒惑上應，則益光芒，加其宿屬則皆災也，以火反復，故曰白堅之，穀秀而不實。|
|⑨陽明上臨，金自用事，故白露早降，寒涼大至，則收殺氣行，乙太陽居土濕之位，寒濕相合，故寒雨害物，少于成實，金行伐木，假途于土，子居母內，蟲之象也，故甘物黃物，蟲蠹食之，清氣先勝，熱氣後復，復已乃勝，故火赤之氣後生化也。赤後化，謂草木赤華及赤實者，皆後時而再榮秀也，其五藏，則心氣晚王，勝于肺。心勝于肺，則金之白氣乃屈退也。金，穀稻也。鼽，鼻中水出也。金為火勝，天象應同，故太白芒減，熒惑益明。|
|歲火不及，寒廼大行，長政不用，物榮而下，凝慘而甚，則陽氣不化，廼折榮美，上應辰星①。民病胸中痛，脇支滿，兩脇痛，膺背肩胛間及兩臂內痛②。鬱冒朦昧，心痛暴**瘖**，胸腹大，脇下與腰背相引而痛③。甚則屈不能伸，髖髀如別，上應熒惑辰星，其榖丹④。復則埃鬱，大雨且至，黑氣廼辱，病鶩溏、腹滿、食飲不下、寒中、腸鳴、泄注、腹痛、暴攣、痿痺、足不任身，上應鎮星辰星，玄榖不成⑤。|
|①火少水勝，故寒廼大行，長政不用，則物容卑下，火氣既少，水氣洪盛，天象出見，辰星益明。|
|②《新校正》云：『詳此證與火太過甚，則反病之狀同，傍見《藏氣法時論》。』|
|③《新校正》云：『按《藏氣法時論》云：「心虛則胸腹大，脇下與腰背相引而痛。」』|
|④諸癸歲也。患以其脈行于是也，火氣不行，寒氣禁固，髖髀如別，屈不得伸，水行乘火，故熒惑芒減，丹穀不成。辰星臨其宿屬之分，則皆災也。|
|⑤埃鬱雲雨，土之用也。復寒之氣必以濕，濕氣內淫則生腹疾，身重故如是也。黑氣，水氣也。辱，屈辱也。鶩，鴨也。上復于水，故鎮星明潤，臨犯宿屬，則民受病災矣。|
|歲土不及，風廼大行，化氣不令，草木茂榮，飄揚而甚，秀而不實，上應歲星①。民病飧泄、霍亂、體重、腹痛、筋骨繇復、肌肉瞤酸、善怒、藏氣舉事、蟄蟲早附、鹹病寒中，上應歲星、鎮星，其榖②。復則收政嚴峻，名木蒼凋，胸脇暴痛，下引少腹，善大息，蟲食甘黃，氣客于脾，榖廼減，民食少失味，蒼榖廼損③，上應太白歲星④。上臨厥陰，流水不冰，蟄蟲來見，藏氣不用，白廼不復，上應歲星，民廼康⑤。|
|①木無德也。木氣專行，故化氣不令，生氣獨擅，故草木茂榮，飄揚而甚，是木不以德，土氣薄少，故物實不成。不實，謂粃惡也，土不及木乘之，故歲星之見潤而明也。|
|②諸己歲也。風客于胃，故病如是，土氣不及，水與齊化，故藏氣舉事，蟄蟲早附于陽氣之所，人皆病中寒之疾也。繇，搖也。筋骨搖動已，復常則已。繇，復也。土抑不伸，若歲星臨宿屬，則皆災也。《新校正》云：『詳此文云筋骨繇復，王氏雖注，義不可解，按《至真要大論》云：「筋骨繇併。」疑此「復」字「併」字之誤也。』|
|③金氣復木，故名木蒼凋，金入于土，母懷子也，故甘物黃物蟲食其中，金入土中，故氣客于脾，金氣大來與土仇復，故**黅**減實榖不成也。|
|④太白芒盛，歲減明也，一經少此六字，缺文耳。|
|⑤己亥、己巳歲，厥陰上臨其歲，少陽在泉，火司于地，故蟄蟲來見，流水不冰也，金不得復，故歲星之象如常，民康不病。《新校正》云：『詳木不及，上臨陽明，水不及，上臨太陰，俱後言復。此先言復，而後舉上臨之候者，蓋白廼不復，嫌于此年有復也。』|
|歲金不及，炎火廼行，生氣廼用，長氣專勝，庶物以茂，燥爍以行，上應熒惑星①。民病肩背瞀重、鼽嚏、血便注下、收氣廼後，上應太白星，其榖堅芒②。復則寒雨暴至，廼零冰雹霜雪殺物，陰厥且格，陽反上行，頭腦戶痛，延及囟頂，發熱，上應辰星③。丹榖不成，民病口瘡，甚則心痛④。|
|①火不務德，而襲金危，炎火既流，則夏生大熱，生氣舉用，故庶物蕃茂，燥爍氣至，物不勝之。爍勝之，爍石流金，涸泉焦草，山澤燔爍，雨乃不降，炎火大盛，天象應之，熒惑之見而大明也。|
|②諸乙歲也。瞀，謂悶也，受熱邪故生是病。收，金氣也，火先勝故收氣，後火氣勝金，金不能盛，若熒感逆守宿屬之分，皆受病。《新校正》云：『詳其穀堅芒白色可見，故不云其穀白也。《經》云：「上應太白，以前後例相照，經脫熒惑二字，及詳王注言熒惑逆守之事，益知經中之闕也。」』|
|③《新校正》云：『詳不及之運，剋我者行勝，我者之子來復，當來復之後勝，星減曜，復星明，大此只言上應辰星，而不言熒惑者，闕文也，當云上應辰星熒惑。』|
|④寒氣折火，則見冰雹霜雪，冰雹先傷而霜雪後損，皆寒氣之常也。其災害廼傷于赤化也。諸不及而為勝，所犯子氣復之者，皆歸其方也。陰厥，謂寒逆也。格，至也，亦拒也。水行折火，以救困金，天象應之，辰星明瑩，赤色之榖為霜雹損之。|
|歲水不及，濕廼大行，長氣反用，其化廼速，暑雨數至，上應鎮星①。民病腹滿、身重、濡泄、寒瘍流水、腰股痛發、膕**腨**股膝不便、煩寃、足痿清厥、腳下痛，甚則跗腫。藏氣不政，腎氣不衡，上應辰星，其榖秬②。上臨太陰，則大寒數舉，蟄蟲早藏，地積堅冰，陽光不治，民病寒疾于下，甚則腹滿、浮腫，上應鎮星③，其主榖④。復則大風暴發，草偃木零，生長不鮮，面色時變，筋骨併辟，肉膶瘛，目視**䀮䀮**，物疏璺，肌肉胗發，氣并鬲中，痛于心腹，黃氣廼損，其榖不登，上應歲星⑤。|
|①濕大行，謂數雨也。化速，謂物早成也。火濕齊化，故暑雨數至，乘水不及而土勝之，鎮星之象，增益光明，逆凌留犯，其又甚矣。|
|②藏氣不能申其政令，故腎氣不能內致和平。衡，平也。辰星之應，當減其明或遇鎮星臨屬宿者乃災。《新校正》云：『詳經云上應辰星，注言鎮星，以前後例相校此經，闕鎮星二字。』|
|③《新校正》云：『詳木不及，上臨陽明，上應太白鎮星，此獨言鎮星而不言熒惑者，文闕也。蓋水不及而又上臨太陰，則鎮星明盛，以應土氣專盛，水既益弱，則熒惑無畏而明大。』|
|④諸辛歲也。辛丑、辛未歲，上臨太陰，太陽在泉，故大寒數舉也，土氣專盛，故鎮星益明。穀應天歲成也。|
|⑤木復其土，故黃氣反損而榖不登也，謂實不成，無以登祭器也，木氣暴復，歲星下臨宿屬分者災。《新校正》云：『詳此當云「上應歲星鎮星」爾。』|
|帝曰：『善。願聞其時也。』|
|岐伯曰：『悉哉問也，木不及，春有鳴條律暢之化，則秋有霧露清涼之政；春有慘淒殘賊之勝，則夏有炎暑燔爍之復，其眚東①。其藏肝，其病內舍胠脇，外在關節②。火不及，夏有炳明光顯之化，則冬有嚴肅霜寒之政；夏有慘淒凝冽之勝，則不時有埃昏大雨之復，其眚南③。其藏心，其病內舍膺脇，外在經絡④。土不及，四維有埃雲潤澤之化，則春有鳴條鼓拆之政；四維發振拉飄騰之變，則秋有肅殺霖霪之復，其眚四維⑤。其藏脾，其病內舍心腹，外在肌肉四支⑥。金不及，夏有光顯鬱蒸之令，則冬有嚴凝整肅之應；夏有炎爍燔燎之變，則秋有冰雹霜雪之復，其眚西，其藏肺，其病內舍膺脇肩背，外在皮毛⑦。水不及，四維有湍潤埃雲之化，則不時有和風生發之應；四維發埃昏驟注之變，則不時有飄蕩振拉之復，其眚北⑧。其藏腎，其病內舍腰脊骨髓，外在谿谷踹膝⑨。|
|①化，和氣也。勝，金氣也。復，火氣也。火復于金，悉因其木，故災眚之作皆在東方，餘眚同。《新校正》云：『按木火不及，先言春夏之化。秋冬之政者，先言木火之政，化次言勝復之變也。』|
|②東方，木之主也。|
|③化，火德也。勝，水虐也。復，土變也。南方，火也。|
|④南方，心之主也。|
|⑤東南、東北、西南、西北，方也。維，隅也，謂日在四隅月也。《新校正》云：『詳土不及亦先言政化，次言勝復。』|
|⑥四維，中央脾之主也。|
|⑦西方，肺之主也。|
|⑧飄蕩振拉大風所作。《新校正》云：『詳金水不及，先言火土之化令與應，故不當秋冬而言也，次言者火土勝復之變也，與木火土之例不同者，互文也。』|
|⑨肉之大會為谷，肉之小會為谿，肉分之間，谿谷之會，以行榮衛，以會大氣。|
|夫五運之政，猶權衡也，高者抑之，下者舉之，化者應之，變者復之，此生長化成收藏之理，氣之常也，失常則天地四塞矣①。故曰：「天地之動靜，神明為之紀，陰陽之往復，寒暑彰其兆。」此之謂也②。』|
|①失常之理，則天地四時之氣閉塞而無所運行，故動必有靜，勝必有復，乃天地陰陽之道。|
|②《新校正》云：『按故曰已下與《五運行大論》同，上兩句又與《陰陽應象大論》文重，彼云：「陰陽之升降，寒暑彰其兆也。」』|
|帝曰：『夫子之言，五氣之變，四時之應，可謂悉矣。夫氣之動亂，觸遇而作，發無常會，卒然災合，何以期之？』|
|岐伯曰：『夫氣之動變，固不常在，而德化政令，災變不同，其候也。』|
|帝曰：『何謂也？』|
|岐伯曰：『東方生風，風生木，其德敷和，其化生榮，其政舒啟，其令風，其變振發，其災散落①。南方生熱，熱生火，其德彰顯，其化蕃茂，其政明曜，其令熱，其變銷爍，其災燔**焫**②。中央生濕，濕生土，其德溽蒸，其化豐備，其政安靜，其令濕，其變驟注，其災霖潰③。西方生燥，燥生金，其德清潔，其化緊斂，其政勁切，其令燥，其變肅殺，其災蒼隕④。北方生寒，寒生水，其德淒滄，其化清謐，其政凝肅，其令寒，其變凓冽，其災冰雪霜雹⑤。是以察其動也，有德有化，有政有令，有變有災，而物由之，而人應之也⑥。』|
|①敷，布也。和，和氣也。榮，滋榮也。舒，展也。啟，開也。振，怒也。發，出也。散，謂物飄零而散落也。《新校正》云：『按《五運行大論》云：「其德為和，其化為榮，其政為散，其令宣發，其變摧拉，其眚為隕。」義與此通。』|
|②《新校正》云：『詳《五運行大論》云：「其德為顯，其化為茂，其政為明，其令鬱蒸，其變炎爍，其眚燔**焫**。」』|
|③溽，濕也。蒸，熱也。驟注，急雨也。霖，久雨也。潰，爛泥也。《新校正》云：『按《五運行大論》云：「其德為濡，其化為盈，其政為謐，其令雲雨，其變動注，其眚淫潰。」』|
|④緊，縮也。斂，收也。勁，銳也。切，急也。燥，乾也。肅殺，謂風動草樹，聲若乾也，殺氣太甚則木青乾而落也。《新校正》云：『按《五運行大論》云：「其德為清，其化為斂，其政為勁，其令霧露，其變肅殺，其眚蒼落。」』|
|⑤淒滄，薄寒也。謐，靜也。肅，中列嚴整也。凓冽，甚寒也。冰雪霜雹，寒氣凝結所成，水復火，則非時而有也。《新校正》云：『按《五運行大論》云：「其德為寒，其化為肅，其政為靜，其變凝冽，其眚冰雹。」』|
|⑥夫德化政令，和氣也，其動靜勝復施于萬物，皆悉生成。變與災，殺氣也，其出暴速，其動驟急，其行損傷，雖皆天地自為動靜之用，然物有不勝其動者，且損且病且死焉。|
|帝曰：『夫子之言歲候不及其太過，而上應五星，今夫德化政令，災眚變易，非常而有也，卒然而動，其亦為之變乎！』|
|岐伯曰：『承天而行之，故無妄動，無不應也。卒然而動者，氣之交變也，其不應焉，故曰：「應常不應卒。」此之謂也①。|
|帝曰：『其應奈何？』|
|岐伯曰：『各從其氣化也②。』|
|帝曰：『其行之徐疾逆順何如？』|
|岐伯曰：『以道留久，逆守而小，是謂省下③。以道而去，去而速來，曲而過之，是謂省遺過也④。久留而環，或離或附，是謂議災與其德也⑤。應近則小，應遠則大⑥，芒而大倍。常之一，其化甚大，常之二，其眚即也⑦。小常之一，其化減，小常之二，是謂臨視，省下之過與其德也⑧。|
|①德化政令，氣之常也；災眚變易，氣卒交會而有勝負者也。常，謂歲四時之氣不差。略刻者，不常不久也。|
|②歲星之化，以風應之；熒惑之化，以熱應之；鎮星之化，以濕應之；太白之化，以燥應之；辰星之化，以寒應之。氣變則應，故各從其氣化也。上文言復勝皆上應之，今經言應常不應卒，所謂無大變易而不應，然其勝復，當色有枯燥潤澤之異，無見小大以應之。|
|③以道，謂順行。留久，謂過應留之日數也。省下，謂察天下人君之有德有過者也。|
|④順行已去，已去輒逆行而速，委曲而經過，是謂遺其過而輒省察之也。行急行緩，往多往少，蓋謂罪之有大有小，按其遺而斷之。|
|⑤環，謂如環之遶，盤迴而不去也。火議罪，金議殺，土木水議德也。|
|⑥近，謂犯星常在。遠，謂犯星去久。大小，謂喜慶及罰罪事。|
|⑦甚，謂政令大行也。發，謂起也，即至也，金火有之。|
|⑧省，謂省察萬國、人吏、侯王有德有過者也。故侯王人吏，安可不深思誠慎邪。|
|德者，福之；過者，伐之①。是以象之見也，高而遠則小，下而近則大②。故大則喜怒邇，小則禍福遠③。歲運太過，則運星北越④。運氣相得，則各行以道⑤。故歲運太過，畏星失色而兼其母⑥。不及，則色兼其所不勝⑦。肖者瞿瞿，莫知其妙，閔閔之當，孰者為良⑧。妄行無徵，示畏侯王⑨。』|
|①有德則天降福以應之，有過者天降禍以淫之，則知禍福無門，惟人所召爾。|
|②見物之理也。|
|③象見高而小，既未即禍亦未即福，象見下而大，福既不遠，禍亦未遙，但當脩德省過，以候厥終，苟未能慎禍，而務求福祐，豈有是者哉。|
|④火運火星，木運木星之類也。北越，謂北而行也。|
|⑤無剋伐之嫌，故守常而各行于中道。|
|⑥木失色而兼玄，火失色而兼蒼，土失色而兼赤，金失色而兼黃，水失色而兼白，是謂兼其母也。|
|⑦木兼白色，火兼玄色，土兼蒼色，金兼赤色，水兼黃色，是謂兼不勝也。|
|⑧《新校正》云：『詳肖者至為良，與蘭靈祕典論重，彼有注。』|
|⑨不識天意，心私度之，妄言災咎，卒無徵驗，適足以示畏之兆于侯王，熒惑于庶民矣。|
|帝曰：『其災應何如？』|
|岐伯曰：『亦各從其化也，故時至有盛衰，凌犯有逆順，留守有多少，形見有善惡，宿屬有勝負，徵應有吉凶矣①。|
|帝曰：『其善惡何謂也？』|
|岐伯曰：『有喜有怒，有憂有喪，有澤有燥，此象之常也，必謹察之②。』|
|帝曰：『六者高下異乎！』|
|岐伯曰：『象見高下，其應一也，故人亦應之③。』|
|①五星之至，相王為時盛，囚死為衰，東行凌犯為順，災輕；西行凌犯為逆，災重。留守日多則災深，留守曰少則災淺，星喜潤則為見善，星怒操憂喪則為見惡。宿屬，謂所生月之屬，二十八宿及十二辰相分所屬之位也。命勝星不災不害，不勝星為災小，重命與星相得，雖災無害。災者，獄訟疾病之謂也，雖五星凌犯之事，時遇星之囚死時月，雖災不成，然火犯，留守逆臨，則有誣譖獄訟之憂；金犯，則有刑殺氣鬱之憂；木犯，則有震驚風鼓之憂；土犯，則有中滿下利跗腫之憂；水犯，則有寒氣衝蓄之憂，故曰：『徵應有吉凶也。』|
|②夫五星之見也，從夜深見之，人見之喜星之喜也，見之畏星之怒也。光色微曜，乍明乍暗，星之憂也。光色迥然，不彰不瑩，不與眾同，星之喪也；光色圓明，不盈不縮，怡然瑩然，星之喜也；光色勃然，臨人芒彩，滿溢其象。懍然，星之怒也。澤，洪潤也。燥，乾枯也。|
|③觀象覩色，則中外之應，人天鹹一矣。|
|帝曰：『善。其德化政令之動靜損益皆何如？』|
|岐伯曰：『夫德化政令，災變不能相加也①。勝復盛衰，不能相多也②。往來小大，不能相過也③。用之升降，不能相無也④。各從其動，而復之耳⑤。』|
|①天地動靜，陰陽往復，以德報德，以化報化，政令災眚，及動復亦然，故曰：『不能相加也。』|
|②勝盛復盛，勝微復微，不應，以盛報微，以化報變，故曰：『不能相多也。』|
|③勝復日數多少皆同，故曰：『不能相過也。』|
|④木之勝金，必報火土，金水皆然，未有勝而無報者，故氣不能相使無也。|
|⑤動必有復，察動以言復也。《易》曰：『吉凶悔吝者，生乎動。』此之謂歟，天雖高不可度，地雖廣不可量，以氣動復，言之其猶視其掌矣。|
|帝曰：『其病生何如？』|
|岐伯曰：『德化者，氣之祥；政令者，氣之章；變易者，復之紀；災眚者，傷之始；氣相勝者和不相勝者，病重感于邪則甚也①。』|
|帝曰：『善。所謂精光之論，大聖之業，宣明大道，通于無窮，究于無極也。余聞之善言天者，必應于人；善言古者，必驗于今；善言氣者，必彰于物；善言應者，同天地之化；善言化言變者，通神明之理，非夫子孰能言至道歟②！』|
|廼擇良兆而藏之靈室，每旦讀之，命曰：『氣交變。』非齊戒不敢發，慎傳也③。|
|①祥，善應也。章，程也，式也。復紀，謂報復之綱紀也。重感，謂年氣已不及，天氣又見剋殺之氣，是為重感。重，謂重累也。|
|②太過不及，歲化無窮，氣交遷變，流于無極，然天垂象，聖人則之以知吉凶，何者？歲太過而星大或明瑩，歲不及而星小或失色，故吉凶可指而見也。吉凶者，何謂？物稟五常之氣以生成，莫不上參應之，有否有宜，故曰吉凶斯至矣，故曰：『善言天者，必應于人也。』言古之道而今必應之，故曰：『善言古者，必驗于今也。』化氣生成，萬物皆稟，故言氣應者，以物明之，故曰：『善言應者，必彰于物也。』彰，明也，氣化之應，如四時行，萬物備，故善言應者，必同天地之造化也。物生，謂之化，物極，謂之變，言萬物化變終始，必契于神明運為，故言化變者，通于神明之理，聖人智周萬物，無所不通，故言必有發，動無不應之也。|
|③靈室，謂靈蘭室，黃帝之書府也。《新校正》云：『詳此文與《六元正紀大論》末同。』|


經筋醫理探源(永康堂‧張老師)


