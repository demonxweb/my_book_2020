# 《陰陽別論篇》　第七

|**《陰陽別論篇》　第七①**|
|①《新校正》云：『按《全元起本》在第四卷。』|
|**黃帝問曰：『人有四經十二從，何謂①？』**|
|**岐伯對曰：『四經應四時，十二從應十二月，十二月應十二脈②。脈有陰陽，知陽者知陰，知陰者知陽③。凡陽有五，五五二十五陽④。**|
|①經，謂經脈。從，謂順從。|
|②春脈弦，夏脈洪，秋脈浮，冬脈沈，謂四時之經脈也。從，謂天氣順行十二辰之分，故應十二月也。十二月，謂春建寅卯辰，夏建已午未，秋建申酉戌，冬建亥子醜之月也。十二脈，謂手三陰三陽，足三陰三陽之脈也。以氣數相應，故參合之。|
|③深知則備，識其變易。|
|④五陽，謂五藏之陽氣也。五藏應時各形一脈，一脈之內包摠五藏之陽，五五相乘故二十五陽也。《新校正》云：『按《玉機真藏論》云：故病有五變，五五二十五變，義與此通。』|
|**所謂陰者，真藏也。見則為敗，敗必死也①。所謂陽者，胃脘之陽也②。別于陽者，知病處也；別于陰者，知死生之期③。**|
|①五藏為陰，故曰：『陰者，真藏也。』然見者，謂肝脈至，中外急如循刀刃，責責然如按琴瑟弦；心脈至，堅而搏，如循薏苡子累累然；肺脈至，大而虛，如以毛羽中人膚；腎脈至，搏而絕，如以指彈石，辟辟然；脾脈至，弱而乍數乍疏，夫如是脈見者，皆為藏敗神去，故必死也。|
|②胃脘之陽，謂人迎之氣也。察其氣脈動靜小大，與脈口應否也。胃為水榖之海，故候其氣而知病處。人迎在結喉兩傍，脈動應手，其脈之動常左小而右大，左小常以候藏，右大常以候府，一雲胃胞之陽，非也。|
|③陽者，衛外而為固，然外邪所中，別于陽則知病處；陰者，藏神而內守，若考真正成敗，別于陰則知病者死生之期。《新校正》云：『按《玉機真藏論》云：別于陽者知病從來，別于陰者知死生之期。』|
|**三陽在頭，三陰在手，所謂一也①。別于陽者，知病忌時；別于陰者，知死生之期②。謹熟陰陽，無與眾謀③。所謂陰陽者，去者為陰，至者為陽。靜者為陰，動者為陽，遲者為陰，數者為陽④。凡持真脈之藏脈者，肝至懸絕急，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死⑤。』**|
|①頭謂人迎，手謂氣口，兩者相應，俱往俱來，若引繩小大齊等者，名曰平人，故言所謂一也。氣口在手，魚際之後一寸，人迎在結喉兩傍一寸五分，皆可以候藏府之氣。|
|②識氣定期，故知病忌，審明成敗，故知死生之期。|
|③謹量氣候，精熟陰陽，病忌之準可知生死之疑，自決正行無惑何用眾謀議也。|
|④言脈動之中也。|
|⑤真脈之藏脈者，謂真藏之脈也。十八日者，金木成數之餘也；九日者，水火生成數之餘也；十二日者，金火生成數之餘也；七日者，水土生數之餘也；四日者，木生數之餘也，故《平人氣象論》曰：『肝見庚辛死，心見壬癸死，肺見丙丁死，腎見戊已死，脾見甲乙死者，以此如是者，皆至所期不勝而死也，何者？以不勝剋賊之氣也。』|
|**曰：『二陽之病發心脾，有不得隱曲，女子不月①。其傳為風消，其傳為息賁者，死不治②。』**|
|①二陽，謂陽明大腸及胃之脈也。隱曲，謂隱蔽委曲之事也。夫腸胃發病心脾受之，心受之則血不流，脾受之則味不化，血不流，故女子不月。味不化，則男子少精，是以隱蔽委曲之事不能為也。《陰陽應象大論》曰：『精不足者，補之以味，由是則味不化而精氣少也。』《奇病論》曰：『胞胎者繫于腎。』又《評熱病論》曰：『月事不來者，胞脈閉。』胞脈者屬于心而絡于胞中，今氣上廹肺心，氣不得下通，故月事不來則其義也。又《上古天真論》曰：『女子二七天癸至，任脈通，太衝脈盛，月事以時下。丈夫二八天癸至，精氣溢寫。由此則在女子為不月，在男子為少精。』|
|②言其深久者也。胃病深久傳入于脾，故為風熱以消削，大腸病甚傳入于肺，為喘息而上賁，然腸胃脾肺兼及于心三藏二府互相剋薄，故死不治。|
|※曰：『三陽為病，發寒熱，下為癰腫及為痿厥**腨****㾓**①。其傳為索澤，其傳為**㿗**疝②。』|
|**→【㾓：﹝疒肙﹞，音淵,㾓，痠疼也。㿗：﹝疒頹﹞,音頹,囊腫而偏墜。】**|
|①三陽，謂太陽小腸及膀胱之脈也。小腸之脈起于手，循臂繞肩髆上頭。膀胱之脈，從頭別下背，貫臀入膕中，循**腨**。故在上為病則發寒熱，在下為病則為癰腫**腨****㾓**及為痿厥。**㾓**，痠疼也。痿，無力也。厥，足冷即氣逆也。|
|**→【㾓：﹝疒肙﹞，音淵,㾓，痠疼也。】**|
|②熱甚則精血枯涸，故皮膚潤澤之氣皆散盡也。然陽氣下墜，陰脈上爭，上爭則寒多，下墜則筋緩，故睪垂縱緩，內作**㿗**疝。|
|**→【㿗：﹝疒頹﹞,音頹,囊腫而偏墜。】**|
|**曰：『一陽發病，少氣善欬善泄①。其傳為心掣，其傳為隔②。二陽一陰發病，主驚駭、背痛、善噫、善欠，名曰風厥③。二陰一陽發病，善脹、心滿、善氣④。三陽三陰發病，為偏枯痿易，四支不舉⑤。**|
|①一陽，謂少陽膽及三焦之脈也。膽氣乘胃故善泄，三焦內病故少氣。陽上熏肺故善欬，何故？心火內應也。|
|②隔氣乘心，心熱故陽氣內掣，三焦內結，中熱故隔塞不便。|
|③一陰，謂厥陰心主及肝之脈也。心主之脈起于胸中，出屬心。《經》云：『心病膺背肩胛間痛，又在氣為噫。』故背痛善噫。心氣不足則腎氣乘之。肝主驚駭，故驚駭善欠。夫肝氣為風，腎氣陵逆，既風又厥故名風厥。|
|④二陰，謂少陰心腎之脈也。腎膽同逆，三焦不行，氣蓄于上，故心滿下虛，上盛故氣泄出也。|
|⑤三陰不足則發偏枯，三陽有餘則為痿易。易，謂變易常用而痿弱無力也。|
|**鼓一陽曰鈎，鼓一陰曰毛，鼓陽勝急曰絃，鼓陽至而絕曰石，陰陽相過曰溜①。陰爭于內，陽擾于外，魄汗未藏，四逆而起，起則熏肺，使人喘鳴②。**|
|①言何以知陰陽之病脈邪？一陽鼓動脈見鈎也，何以然？一陽謂三焦，心脈之府，然一陽鼓動者則鈎脈當之，鈎脈則心脈也，此言正見者也。一陰厥陰肝木氣也。毛，肺金脈也。金來鼓木，其脈則毛，金氣內乘木，陽尚勝急而內見脈則為絃也。若陽氣至而急，脈名曰絃，屬肝。陽氣至而或如斷絕，脈名曰石，屬腎。陰陽之氣相過，無能勝負則脈如水溜也。|
|②若金鼓不已，陽氣大勝，兩氣相持，內爭外擾，則流汗不止，手足反寒，甚則陽氣內燔，流汗不藏則熱攻于肺，故起則熏肺，使人喘鳴也。|
|**陰之所生和本，曰和①。是故剛與剛，陽氣破散，陰氣乃消亡②。淖則剛柔不和，經氣乃絕③。**|
|①陰，謂五神藏也。言五藏之所以能生而全天真和氣者，以各得自從其和性而安靜爾。苟乖所適，則為他氣所乘，百端之病由斯而起，奉生之道可不慎哉。|
|②剛，謂陽也。言陽氣內蒸，外為流汗，灼而不已，則陽勝又陽，故盛不久存而陽氣自散，陽已破敗，陰不獨存，故陽氣破散，陰氣亦消亡，此乃爭勝招敗矣。|
|③血淖者，陽常勝。視人之血淖者，宜謹和其氣，常使流通，若不能深思寡欲，使氣序乖衷，陽為重陽，內燔藏府，則死且可待，生其能久乎！|
|**死陰之屬，不過三日而死①。生陽之屬，不過四日而死②。所謂生陽死陰者，肝之心，謂之生陽③。心之肺，謂之死陰④。肺之腎，謂之重陰⑤。腎之脾，謂之辟陰，死不治⑥。**|
|①火乘金也。|
|②木乘火也。《新校正》云：『按別本作四日而生，全元起注本作四日而已，俱通詳上下文義，作死者，非。』|
|③母來親子，故曰生陽，匪惟以木生火，亦自陽氣主生爾。|
|④陰主刑殺，火復乘金，金得火亡，故云死。|
|⑤亦母子也。以俱為陰氣，故曰重陰。|
|⑥上氣辟，併水乃可升。土辟水升，故云辟陰。|
|**結陽者，腫四支①。結陰者，便血一升②。再結二升，三結三升③。陰陽結斜，多陰少陽曰石水，少腹腫④。二陽結，謂之消⑤。三陽結，謂之隔⑥。三陰結，謂之水⑦。**|
|①以四支為諸陽之本故。|
|②陰主血故。|
|③二盛謂之再結，三盛謂之三結。|
|④所謂失法。|
|⑤二陽結，謂胃及大腸俱熱結也。腸胃藏熱則喜消水榖。《新校正》云：『詳此少二陰結。』|
|⑥三陽結，謂小腸膀胱熱結也。小腸結熱則血脈燥，膀胱熱則津液涸，故膈塞而不便寫。|
|⑦三陰結，謂脾肺之脈俱寒結也。脾肺寒結，則氣化為水。|
|**一陰一陽結，謂之喉痺①。陰搏陽別，謂之有子②。陰陽虛，腸辟死③。陽加于陰，謂之汗④。陰虛陽搏，謂之崩⑤。**|
|①一陰，謂心主之脈。一陽，謂三焦之脈也。三焦心主脈并絡喉，氣熱內結，故為喉痺。|
|②陰，謂尺中也。搏，謂搏觸于手也。尺脈搏擊，與寸口殊別，陽氣挺然，則為有妊之兆。何者？陰中有別陽故。|
|③辟，陰也。然胃氣不留，腸開勿禁，陰中不廩，是真氣竭絕故死。《新校正》云：『按《全元起本》辟作澼。』|
|④陽在下，陰在上，陽氣上搏，陰能固之，則蒸而為汗。|
|⑤陰脈不足，陽脈盛搏，則內崩而血流下。|
|**三陰俱搏，二十日夜半死①。二陰俱搏，十三日夕時死②。一陰俱搏，十日死③。三陽俱搏且鼓，三日死④。三陰三陽俱搏，心腹滿，發盡，不得隱曲，五日死⑤。二陽俱搏，其病溫，死不治，不過十日死⑥。**|
|①脾肺成數之餘也。搏，謂伏鼓異于常候也，陰氣盛極，故夜半死。|
|②心腎之成數也。陰氣未極故死在夕時。|
|③肝心生成之數也。|
|④陽氣速急故。|
|⑤兼陰氣也。隱曲，謂便瀉也。|
|⑤腸胃之王數也。《新校正》云：『詳此闕一陽搏。』|


永康堂整體保健【Y.C.T】


