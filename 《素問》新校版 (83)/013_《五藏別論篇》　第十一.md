# 《五藏別論篇》　第十一




《五藏別論篇》　第十一①


　　①《新校正》云：『按《全元起本》在第五卷。』


黃帝問曰：『余聞方士或以腦髓為藏，或以腸胃為藏，或以為府，敢問更相反，皆自謂是，不知其道，願聞其說①。』


岐伯對曰：『腦、髓、骨、脈、膽、女子胞，此六者地氣之所生也，皆藏于陰而象于地，故藏而不瀉，名曰奇恒之府②。


　　①方士，謂明悟方術之士也。言互為藏府之差異者，經中猶有之矣。
　　《靈蘭秘典論》：『以腸胃為十二藏相使之次。』
　　《六節藏象論》云：『十一藏取決于膽。』
　　《五藏生成篇》云：『五藏之象可以類推，五藏相音可以意識。』此則互相矛楯爾。腦髓為藏，應在別經。


　　②腦、髓、骨、脈，雖名為府，不正與神藏為表裏。膽與肝合而不同六府之傳瀉；胞雖出納，納則受納精氣，出則化出形容，形容之出謂化極而生。然出納之用，有殊于六府，故言藏而不瀉，名曰奇恒之府也。


夫胃、大腸、小腸、三焦、膀胱，此五者天氣之所生也，其氣象天，故瀉而不藏，此受五藏濁氣，名曰傳化之府，此不能久留，輸瀉者也①。魄門亦為五藏使，水榖不得久藏②。所謂五藏者，藏精氣而不瀉也，故滿而不能實③。六府者，傳化物而不藏，故實而不能滿也④。所以然者，水榖入口，則胃實而腸虛⑤。食下則腸實而胃虛⑥。故曰：『實而不滿，滿而不實也。』


　　①言水榖入已，糟粕變化而泄出不能久，久留住于中，但當化已，輸瀉令去而已，傳瀉諸化，故曰傳化之府也。


　　②謂肛之門也。內通于肺，故曰魄門。受已化物則為五藏行使，然水榖亦不得久藏于中。


　　③精氣為滿，水榖為實，但藏精氣，故滿而不能實。
　　《新校正》云：按《全元起本》及《甲乙經》、《太素》精氣作精神。


　　④以不藏精氣，但受水榖故也。


　　⑤以未下也。


　　⑥水榖下也。


帝曰：『氣口何以獨為五藏主①？』


岐伯曰：『胃者，水榖之海，六府之大源也②。五味入口，藏于胃，以養五藏氣，氣口亦太陰也③。是以五藏六府之氣味，皆出于胃，變見于氣口④。


　　①氣口，則寸口也，亦謂脈口。以寸口可候氣之盛衰，故云氣口，可以切脈之動靜，故云脈口，皆同取于手魚際之後，同身寸之一寸，是則寸口也。


　　②人有四海，水榖之海則其一也。受水榖已，榮養四傍，以其當運化之源，故為六府之大源也。


　　③氣口在手魚際之後，同身寸之一寸，氣口之所候脈動者，是手太陰脈氣所行，故言氣口亦太陰也。


　　④榮氣之道，內榖為實。
　　《新校正》云：『詳此注出靈樞，「實」作「寶」，榖入于胃，氣傳與肺，精專者循肺氣行于氣口，故云變見于氣口也。』
　　《新校正》云：『按《全元起本》「出」作「入」。』


故五氣入鼻，藏于心肺，心肺有病而鼻為之不利也。凡治病必察其下，適其脈，觀其志意與其病也①。拘于鬼神者，不可與言至德②。惡于鍼石者，不可與言至巧③。病不許治者，病必不治，治之無功矣④。』


　　①下，謂目下所見可否也。調適其脈之盈虛，觀量志意之邪正，及病深淺成敗之宜，乃守法以治之也。
　　《新校正》云：『按《太素》作「必察其上，下適其脈候，觀其志意與其病能。」』


　　②志意邪則好祈禱，言至德則事必違，故不可與言至德也。


　　③惡于鍼石，則巧不得施，故不可與言至巧。


　　④心不許人治之，是其必死，強為治者功亦不成，故曰治之無功矣。
永康堂整體保健【Y.C.T】
             


