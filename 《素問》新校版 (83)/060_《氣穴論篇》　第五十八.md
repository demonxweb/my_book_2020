# 《氣穴論篇》　第五十八




《氣穴論篇》　第五十八①


　　①《新校正》云：『按《全元起本》在第二卷。』


黃帝問曰：『余聞氣穴三百六十五，以應一嵗，未知其所，願卒聞之。』


岐伯稽首再拜，對曰：『窘乎哉問也！其非聖帝，孰能窮其道焉。因請溢意，盡言其處①。』


帝捧手逡巡而卻，曰：『夫子之開余道也，目未見其處，耳未聞其數，而目以明，耳以聰矣②。』


岐伯曰：『此所謂聖人易語，良馬易禦也。』


帝曰：『餘非聖人之易語也，世言真數開人意，今餘所訪，問者真數，發蒙解惑，未足以論也③，然余願聞，夫子溢志盡言其處，令解其意，請藏之金匱，不敢復出④。』


岐伯再拜而起曰：『臣請言之。背與心相控而痛，所治天突與十椎及上紀⑤。上紀者，胃脘也⑥。下紀者，關元也⑦。背胸邪繫陰陽，左右如此，其病前後痛濇，胸脇痛而不得息，不得臥，上氣短氣，偏痛⑧。脈滿起，斜出尻，脈絡胸脇，支心貫鬲，上肩加天突，斜下肩，交十椎下⑨。


　　①孰，誰也。


　　②目以明，耳以聰，言心志通明迥如意也。


　　③開氣穴真數，庶將解彼蒙昧之疑惑，未足以論述深微之意也。


　　④言其處，謂穴俞處所。


　　⑤天突，在頸結喉下，同身寸之四寸，中央宛宛中，陰維任脈之會，低鍼取之，刺可入同身寸之一寸，留七呼，若灸者，可灸三壯。按今《甲乙經》經脈流注《孔穴圖經》，當脊十椎下并無穴目，恐是七椎也，此則督脈氣所主之。上紀之處，次如下說，《新校正》云：『按《甲乙經》，天突在結喉下五寸。』


　　⑥謂中脘也。中脘者，胃募也，在上脘下，同身寸之一寸，居心蔽骨與齊之中，手太陽少陽足陽明三脈所生，任脈氣所發也。刺可入同身寸之一寸二分，若灸者，可灸七壯。
　　《新校正》云：『按《甲乙經》云：「任脈之會也。」』


　　⑦關元者，少陽募也，在齊下同身寸之三寸，足三陰任脈之之會，刺可入同身寸之二寸，留七呼，若灸者，可灸七壯。


　　⑧《新校正》云：『按別本「偏」一作「滿」。』


　　⑨尋此支絡，脈泳注病形證，悉是督脈支絡，自尾骶出，各上行斜絡脇，支心貫鬲上，加天突，斜之肩而下交于七椎。
　　《新校正》云：『詳自背與心相控而痛至此，疑是骨空論文簡脫誤于此。』


藏俞五十穴①。


　　①藏，謂五藏，肝、心、脾、肺、腎，非兼四形藏也。俞，謂井滎俞經合，非背俞也，然井滎俞經合者，肝之井也，大敦也。
　　滎，行間也。俞，太衝也。經，中封也。合，曲泉也。
　　大敦，在足大趾端，去爪甲角如韭葉，及三毛之中，足厥陰脈之所出也，刺可入同身寸之三分，留十呼，若灸者，可灸三壯。
　　行間，在足大趾之間，脈動應手陷者中，足厥陰脈之所流也。
　　《新校正》云：『按《甲乙經》「留」作「流」，餘所「流」并作「留」，刺可入同身寸之六分，留十呼，若灸者，可灸三壯。
　　太衝在足大趾本節後，同身寸之二寸陷者中。
　　《新校正》云：『按刺腰痛注云：「本節後內閒，同身寸之二寸陷者中，動脈應手。」
　　足厥陰脈之所注也，刺可入同身寸之三分，留十呼，若灸者，可灸三壯。』
　　中封，在足內踝前，同身寸之一寸半，《新校正》云：『按《甲乙經》云：「一寸陷者中，仰足而取之，伸足乃得之。」
　　足厥陰脈之所行也，刺可入同身寸之四分，留七呼，若灸者，可灸三壯。
　　曲泉，在膝內輔骨下大筋上，小筋下陷者中，屈膝而得之，足厥陰脈之所入也，刺可入同身寸之六分，留十呼，若灸者，可灸三壯。
　　心包之井者，中衝也。滎，勞宮也。俞，太陵也。經，間使也。合，曲澤也。
　　中衝，在手中指之端，去爪甲角如韭葉，陷者中，手心主脈之所出也，刺可入同身寸之一分，留三呼，若灸者，可灸一壯。
　　勞宮，在掌中央動脈，手心主脈之所流也，刺可入同身寸之三分，留六呼，若灸者，可灸三壯。
　　太陵，在掌後骨兩筋間陷者中，手心主脈之所注也，刺可入同身寸之六分，留七呼，若灸者，可灸三壯。
　　間使，在掌後同身寸之三寸，兩筋間陷者中，手心主脈之所行也，刺可入同身寸之六分，留七呼，若灸者，可灸七壯。
　　《新校正》云：『按《甲乙經》云：「灸三壯。」』
　　曲澤，在肘內廉下陷者中，屈肘而得之，手心主脈之所入也，刺可入同身寸之三分，留七呼，若灸者，可灸三壯。
　　脾之井者，隱白也。滎，大都也。俞，太白也。經，商丘也。合，陰陵泉也。
　　隱白，在足大趾之端內側，去爪甲角如韭葉，足太陰脈之所出也，刺可入同身寸之一分，留三呼，若灸者，可灸三壯。
　　大都，在足大趾本節後陷者中，足太陰脈之所流也，刺可入同身寸之三分，留七呼，若灸者，可灸三壯。
　　太白，在足內側核骨下陷者中，足太陰脈之所注也，刺可入同身寸之三分，留七呼，若灸者，可灸三壯。
　　商丘，在足內踝下微前陷者中，足太陰脈之所行也，刺可入同身寸之四分，留七呼，若灸者，可灸三壯。
　　陰陵泉，在膝下內側輔骨下陷者中，伸足乃得之，足太陰脈之所入也，刺可入同身寸之五分，留七呼，若灸者，可灸三壯。
　　肺之井者，少商也。滎，魚際也。俞，太淵也。經，經渠也。合，尺澤也。
　　少商，在手大指之端內側去爪甲角如韭葉，手太陰脈所出也，刺可入同身寸之一分，留一呼，若灸者，可灸三壯。
　　《新校正》云：『按《甲乙經》作「一壯」。』魚際，在手大指本節後內側散脈，手太陰脈之所流也，刺可入同身寸之二分，留三呼，若灸者，可灸三壯。
　　太淵，在掌後陷者中，手太陰脈之所注也，刺可入同身寸之二分，留二呼，若灸者，可灸三壯。
　　經渠，在寸口陷者中，手太陰脈之所行也，刺可入同身寸之三分，留三呼，不可灸，傷人神明。
　　尺澤，在肘中約上動脈，手大陰脈之所入也，刺可入同身寸之三分，留三呼，若灸者，可灸三壯。
　　腎之井者，湧泉也。滎，然穀也。俞，太谿也。經，復溜也。
　　《新校正》云：『按《甲乙經》「溜」作「留」，餘復溜字并同。』合，陰穀也。
　　湧泉，在足心陷者中，屈足捲指宛宛中，足少陰脈之所出也，刺可入同身寸之三分，留三呼，若灸者，可灸三壯。
　　然穀，在足內踝前起，大骨下陷者中，足少陰脈之所流也，刺可入同身寸之三分，留三呼，若灸者，可灸三壯，刺此多見血，令人立饑欲食。
　　太谿，在足內踝後，跟骨上動脈陷者中，足少陰脈之所注也，刺可入同身寸之三分，留七呼，若灸者，可灸三壯。
　　復溜，在足內踝上同身寸之二寸陷者中，《新校正》云：『按《刺腰痛篇》注云：「在內踝後上二寸動脈。」』
　　足少陰脈之所行也，刺可入同身寸之三分，留三呼，若灸者，可灸五壯。
　　陰穀，在膝下內輔骨之後，大筋之下小筋之上，按之應手，屈膝而得之，足少陰脈之所入也，刺可入同身寸之四分，若灸者，可灸三壯。
　　如是五藏之俞，藏各五穴，則二十五俞，以左右脈具而言，則五十穴。


府俞七十二穴①。


　　①府，謂六府，非兼九形府也。俞，亦謂井滎俞原經合，非背俞也。肝之府膽，膽之井者，竅陰也。滎，俠谿也。俞，臨泣也。原，丘虛也。經，陽輔也。合，陽陵泉也。
　　竅陰，在足小指次指之端，去爪甲角如韮葉，足少陽脈之所出也，刺可入同身寸之一分，留一呼，《新校正》云：『按《甲乙經》作「三呼」。』若灸者，可灸三壯。
　　俠谿，在足小指次指歧骨間，本節前陷者中，足少陽脈之所流，刺可入同身寸之三分，留三呼，若灸者，可灸三壯。
　　臨泣，在足小指次指本節後間陷者中，去俠谿同身寸之一寸半，足少陽脈之所注也，刺可入同身寸之三分，《新校正》云：『按《甲乙經》作「二分」。』留五呼，若灸者，可灸三壯。
　　丘虛，在足外踝下，如前陷者中，去臨泣同身寸之三寸，足少陽脈之所過也，刺可入同身寸之五分，留七呼，若灸者，可灸三壯。
　　陽輔，在足外踝上，《新校正》云：『按《甲乙經》云：「外踝上四寸。」』輔骨前，絕骨之端，如前同身寸之三分，所去丘虛同身寸之七寸，足少陽脈之所行也，刺可入同身寸之五分，留七呼，若灸者，可灸三壯。
　　陽陵泉，在膝下同身寸之一寸，䯒
　　脾之府胃，胃之井者，厲兌也。滎，內庭也。俞，陷穀也。原，衝陽也。經，解谿也。合，三里也。
　　厲兌，在足大趾次指之端，去爪甲角如韭葉，足陽明脈之所出也，刺可入同身寸之一分，留一呼，若灸者，可灸一壯。
　　內庭，在足大趾次指外間陷者中，足陽明脈之所流也，刺可入同身寸之三分，留十呼，《新校正》云：『按《甲乙經》云：作「二十呼」。』若灸者，可灸三壯。
　　陷穀，在足大趾次指外間，本節後陷者中，去內庭同身寸之二寸，足陽明脈之所注也，刺可入同身寸之五分，留七呼，若灸者，可灸三壯。
　　衝陽，在足跗上同身寸之五寸，骨間動脈上，去陷穀同身寸之三寸，足陽明脈之所過也，刺可入同身寸之三分，留十呼，若灸者，可灸三壯。
　　解谿，在衝陽後同身寸之二寸半，《新校正》云：『按《甲乙經》作「一寸半」，刺瘧注作「三寸半」，素問二注不同，當從《甲乙經》之說。』腕上陷者中，足陽明脈之所行也，刺可入同身寸之五分，留五呼，若灸者，可灸三壯。
　　三里，在膝下同身寸之三寸，䯒
　　肺之府大腸，大腸之井者，商陽也。滎，二間也。俞，三間也。原，合谷也。經，陽谿也。合，曲池也。
　　商陽，在手大指次指內側，去爪甲角如韭葉，手陽明脈之所出也，刺可入同身寸之一分，留一呼，若灸者，可灸三壯。
　　二間，在手大指次指本節前內側陷者中，手陽明脈之所流也，刺可入同身寸之三分，留六呼，若灸者，可灸三壯。
　　三間，在手大指次指本節後內側陷者中，手陽明脈之所注也，刺可入同身寸之三分，留三呼，若灸者，可灸三壯。
　　合谷，在手大指次指歧骨之間，手陽明脈之所過也，刺可入同身寸之三分，留六呼，若灸者，可灸三壯。
　　陽谿，在腕中上側兩筋間陷者中，手陽明脈之所行也，刺可入同身寸之三分，留七呼，若灸者，可灸三壯。
　　曲池，在肘外輔，屈肘兩骨之中，手陽明脈之所入也，以手拱胸取之，刺可入同身寸之五分，留七呼，若灸者，可灸三壯。
　　心之府小腸，小腸之井者，少澤也。滎，前穀也。俞，後谿也。原，腕骨也。經，陽穀也。合，少海也。
　　少澤，在手小指之端，去爪甲下，同身寸之一分陷者中，手太陽脈之所出也，刺可入同身寸之一分，留二呼，若灸者，可灸一壯。
　　前穀，在手小指外側本節前陷者中，手太陽脈之所流也，刺可入同身寸之一分，留三呼，若灸者，可灸三壯。
　　後谿，在手小指外側本節後陷者中，手太陽脈之所注也，刺可入同身寸之一分，留二呼，若灸者，可灸一壯。
　　腕骨，在手外側，腕前起骨下陷者中，手太陽脈之所過也，刺可入同身寸之二分，留三呼，若灸者，可灸三壯。
　　陽穀，在手外側腕中銳骨之下陷者中，手太陽脈之所行也，刺可入同身寸之二分，留三呼，《新校正》云：『按《甲乙經》作「二呼」。』若灸者，可灸三壯。
　　少海，在肘內大骨外，去肘端同身寸之五分陷者中，屈肘乃得之，手太陽脈之所入也，刺可入同身寸之二分，留七呼，若灸者，可灸五壯。
　　心包之府三焦，三焦之井者，關衝也。滎，液門也。俞，中渚也。原，陽池也。經，支溝也。合，天井也。
　　關衝，在手小指次指之端，去爪甲角如韭葉，手少陽脈之所出也，刺可入同身寸之一分，留三呼，若灸者，可灸三壯。
　　液門，在手小指次指間陷者中，手少陽脈之所流也，刺可入同身寸之二分，若灸者，可灸三壯。
　　中渚，在手小指次指本節後間陷者中，手少陽脈之所注也，刺可入同身寸之二分，留三呼，若灸者，可灸三壯。
　　陽池，在手錶腕上陷者中，手少陽脈之所過也，刺可入同身寸之二分，留六呼，若灸者，可灸三壯。
　　支溝，在腕後同身寸之三寸，兩骨之間陷者中，手少陽脈之所行也，刺可入同身寸之二分，留七呼，若灸者，可灸三壯。
　　天井，在肘外大骨之後，同身寸之一寸，兩筋間陷者中，屈肘得之，手少陽脈之所入也，刺可入同身寸之一寸，留七呼，若灸者，可灸三壯。
　　腎之府膀胱，膀胱之井者，至陰也。滎，通谷也。俞，束骨也。原，京骨也。經，崑崙也。合，委中也。
　　至陰，在足小指外側，去爪甲角如韭葉，足大陽脈之所出也，刺可入同身寸之一分，留五呼，若灸者，可灸三壯。
　　通谷，在足小指外側本節前陷者中，太陽脈之所流也，刺可入同身寸之二分，留五呼，若灸者，可灸三壯。
　　束骨，在足小指外側本節後赤白肉際陷者中，足太陽脈之所注也，刺可入同身寸之三分，留三呼，若灸者，可灸三壯。
　　京骨，在足外側大骨下，赤白肉際陷者中，按而得之，足太陽脈之所過也，刺可入同身寸之三分，留七呼，若灸者，可灸三壯。
　　崑崙，在足外踝後腿骨上陷者中，細脈動應手，足太陽脈之所行也，刺可入同身寸之五分，留十呼，若灸者，可灸三壯。
　　委中，在膕中央約文中動脈，《新校正》云：『詳委中穴與《甲乙經》及《刺瘧篇》注《痺論》注同，又骨空論云：「在膝解之後，曲腳之中，背面取之。」又熱穴論注《刺熱篇》注云：「在足膝後屈處。」』
　　足太陽脈之所入，刺可入同身寸之五分，留七呼，若灸者，可灸三壯。如是六府之俞府各六穴，則三十六俞，以左右脈具而言之，則七十二穴。


熱俞五十九穴，水俞五十七穴①。頭上五行，行五，五五二十五穴②。中𦛗﹝月呂﹞兩傍各五，凡十穴③。大椎上兩傍各一凡二穴④。目瞳子、浮白二穴⑤。兩髀厭分中，二穴⑥。
→【𦛗﹝月呂﹞：同膂，脊梁骨也。】


　　①并具水熱論中。
　　《新校正》云：『按熱俞又見《刺熱篇》注。』


　　②此亦熱俞之五十九穴也。


　　③謂五藏之背俞也。
　　肺俞在第三椎下兩傍。
　　心俞在第五椎下兩傍。
　　肝俞在第九椎下兩傍。
　　脾俞在第十一椎下兩傍。
　　腎俞在第十四椎下兩傍。
　　此五藏俞者，各俠脊，相去同身寸之一寸半，并足太陽脈之會，刺可入同身寸之三分。肝俞留六呼，餘并留七呼，若灸者，可灸三壯，俠脊數之則十穴也。


　　④今《甲乙經》經脈流注《孔穴圖經》并不載，未詳何俞也。
　　《新校正》云：『按大椎上傍無穴，大椎下傍穴名大杼後有，故王氏云：「未詳。」』


　　⑤瞳子髎，在目外去眥同身寸之五分，手太陽手足少陽三脈之會，刺可入同身寸之三分，若灸者，可灸三壯。
　　浮白，在耳後入髮際同身寸之一寸，足太陽少陽二脈之會，刺可入同身寸之三分，若灸者，可灸三壯。左右言之，各二為四也。


　　⑥謂環銚
　　《新校正》云：『按王氏云：「在髀樞後。」按《甲乙經》云：「在髀樞中。」「後」當作「中」。灸「三壯」《甲乙經》作「五壯」。


犢鼻二穴①。耳中多所聞，二穴②。眉本，二穴③。完骨，二穴④。頂中央，一穴⑤。枕骨，二穴⑥。


　　①在膝髕下，䯒


　　②聽宮穴也。在耳中珠子，大如赤小豆，手足少陽手太陽三脈之會，刺可入同身寸之一分，若灸者，可灸三壯。
　　《新校正》云：『按《甲乙經》云：「刺可入三分。」』


　　③攢竹穴也。在眉頭陷者中，足太陽脈氣所發，刺可入同身寸之三分，留六呼，若灸者，可灸三壯。


　　④在耳後入髮際同身寸之四分，足太陽少陽之會，刺可入同身寸之三分，留七呼，若灸者，可灸三壯。
　　《新校正》云：『按《甲乙經》云：「刺可入二分，灸七壯。」』


　　⑤風府穴也。在頂上入髮際同身寸之一寸，大筋內宛宛中，督脈陽維二經之會，疾言其肉立起，言休其肉立下，刺可入同身寸之四分，留三呼，灸之，不幸使人瘖。


　　⑥竅陰穴也。在完骨上，枕骨下，搖動應手，足太陽少陰之會，刺可入同身寸之三分，若灸者，可灸三壯。
　　《新校正》云：『按《甲乙經》云：「刺可入四分，灸可五壯。」』


上關，二穴①。大迎，二穴②。下關，二穴③。天柱，二穴④。巨虛上下廉，四穴⑤。


　　①《鍼經》所謂刺之則不能欠者也。在耳前上廉，起骨關口有空，手少陽足陽明之會，刺可入同身寸之三分，留七呼，若灸者，可灸三壯，刺深令人耳無所聞。


　　②在曲頷前，同身寸之一寸三分骨陷者中動脈，足陽明脈氣所發，刺可入同身寸之三分，留七呼，若灸者，可灸三壯。


　　③《鍼經》所謂刺之則欠不能者也，在上關下，耳前動脈下廉，合口有空，張口而閉，足陽明少陽二脈之會，刺可入同身寸之三分，留七呼，若灸者，可灸三壯。耳中有乾擿之，不得灸也。
　　《新校正》云：『按《甲乙經》「擿之」作「擿抵」。』


　　④在俠項後髮際大筋外廉陷者中，足太陽脈氣所發，刺可入同身寸之二分，留六呼，若灸者，可灸三壯。


　　⑤上廉，足陽明與大腸合也，在膝犢鼻下，䯒
　　《新校正》云：『按《甲乙經》并《刺熱篇》注水熱穴注：「上廉在三里下三寸。」此云犢鼻下六寸者，蓋三里在犢鼻下三寸，上廉又在三里下三寸，故云六寸也。』


曲牙，二穴①。天突，一穴②。天府，二穴③。天牖，二穴④。扶突，二穴⑤。天窗，二穴⑥。肩解，二穴⑦。


　　①頰車穴也，在耳下曲頰端陷者中，開口有空，足陽明脈氣所發，刺可入同身寸之三分，若灸者，可灸三壯也。


　　②已前釋也。


　　③在腋下同身寸之三寸，臂臑內廉動脈，手太陰脈氣所發，禁不可灸，刺可入同身寸之四分，留三呼。


　　④在頸筋閒缺盆上，天容後，天柱前，完骨下，髮際上，手少陽脈氣所發，刺可入同身寸之一寸，留七呼，若灸者，可灸三壯。


　　⑤在頸，當曲頹下同身寸之一寸，人迎後，手陽明脈氣所發，仰而取之，刺可入同身寸之四分，若灸者，可灸三壯。


　　⑥在曲頹下，扶突後動脈應手陷者中，手太陽脈氣所發刺，可入同身寸之六分，若灸者，可灸三壯。


　　⑦謂肩井也，在肩上陷解中，缺盆上，大骨前，手足少陽陽維之會，刺可入同身寸之五分，若灸者，可灸三壯。
　　《新校正》云：『按《甲乙經》「灸五壯」。』


關元，一穴①。委陽，二穴②。肩貞，二穴③。瘖


　　①《新校正》云：『詳此已前釋，舊當篇再注今去之。』


　　②三焦下輔俞也，在膕中外廉兩筋間，此足太陽之別絡，刺可入同身寸之七分，留五呼，若灸者，可灸三壯，屈身而取之。


　　③在肩曲甲下兩骨解間，肩髃後陷者中，手太陽脈氣所發，刺可入同身寸之八分，若灸者，可灸三壯。


　　④在項髮際宛宛中，入係舌本。督脈陽維二經之會，仰頭取之，刺可入同身寸之四分，不可灸，灸之令人瘖。
　　《新校正》云：『按氣府注云：「去風府一寸。」』


　　⑤齊中也。禁不可刺，刺之使人齊中惡瘍潰，矢出者，死不可治，若灸者，可灸三壯。


　　⑥謂俞府，彧中、神藏、靈墟、神封、步廊，左右則十二穴也。俞府在巨骨下俠任脈兩傍，橫去任脈各同身寸之二寸陷者中，下五穴遞相去同身寸之一寸六分陷者中，并足少陰脈氣所發，仰而取之，刺可入同身寸之四分，若灸者，可灸五壯。


背俞，二穴①。膺俞，十二穴②。分肉，二穴③。踝上橫，二穴④。


　　①大杼穴也，在脊第一椎下兩傍，相去各同身寸之一寸半陷者中，督脈別絡，手足太陽三脈氣之會，刺可入同身寸之三分，留七呼，若灸者，可灸七壯。


　　②謂雲門、中府、周滎、胸鄉、天谿、食竇，左右則十二穴也。
　　《新校正》云：『按《甲乙經》作「周榮、胸鄉、雲門在巨骨下俠任脈傍，橫去任脈各同身寸之六寸。」』
　　《新校正》云：『按水熱穴注作胸中行兩傍與此文雖異，處所無別，陷者中動脈應手，雲門、中府相去同身寸之一寸，餘五穴遞相去同身寸之一寸六分陷者中，并手太陰脈氣所發，雲門、食竇舉臂取之，餘并仰而取之，雲門，刺可入同身寸之七分，太深令人逆息。中府，刺可入同身寸之三分，留五呼，餘刂可入同身寸之四分，若灸者，可灸五壯。』
　　《新校正》云：『詳王氏以此十二穴并手太陰，按《甲乙經》云：門乃手太陰，中府乃手足太陰之會，周滎已下乃足太陰，非十二穴并手太陰也。』


　　③在足外踝上絕骨之端，同身寸之三分，筋肉分間，陽維脈氣所發，刺可入同身寸之三分，留七呼，若灸者，可灸三壯。
　　《新校正》云：『按《甲乙經》無分肉穴，詳處所疑是陽輔，在足外踝上輔骨前，絕骨端如前三分所，又按刺腰痛注，作絕骨之端，如後二分刺入五分，留十呼與此注小異。』


　　④內踝上者，交信穴也。交信，去內踝上同身寸之二寸，少陰前太陰後，筋骨間，足陰蹻之郄，刺可入同身寸之四分，留五呼，若灸者，可灸三壯。外踝上附陽穴也。附陽，去外踝上同身寸之三寸，太陽前少陰後，筋骨間，陽蹻之郄，刺可入同身寸之六分，留七呼，若灸者，可灸三壯。
　　《新校正》云：『按《甲乙經》「附陽」作「付陽」。』


陰陽蹻，四穴①。水俞在諸分②。熱俞在氣穴③。寒熱俞，在兩骸厭中，二穴④。大禁二十五，在天府下五寸⑤。凡三百六十五穴，鍼之所由行也⑥。』


　　①陰蹻穴，在足內踝下，是謂照海，陰蹻所生，刺可入同身寸之四分，留六呼，若灸者，可灸三壯。陽蹻穴，是謂申脈，陽蹻所生，在外踝下陷者中，《新校正》云：『按《刺腰痛篇》注作「在外踝下五分」，《繆刺論》注云：「外踝下半寸容爪甲，刺可入同身寸之二分，留七呼，若灸者，可灸三壯。」』
　　《新校正》云：『按《甲乙經》留「七呼」作「六呼」，刺腰痛篇注作「十呼」。』


　　②分，謂肉之分理間，治水取之。


　　③寫熱則取之。


　　④骸厭，謂膝外俠膝之骨厭中也。


　　⑤謂五里穴也。所以謂之大禁者，謂其禁不可刺也。
　　《鍼經》曰：『迎之五里，中道而上，五至而已，五注而藏之，氣盡矣故。五五二十五而竭其俞矣。』蓋謂此也，又曰：『五里者尺澤之後。』五里與此文同。


　　⑥《新校正》云：『詳自藏俞五十至此并重復，共得三百六十穴，通前天突十椎上紀下紀共三百六十五穴，除重復，實有三百一十三穴。』


帝曰：『余已知氣穴之處，遊鍼之居，願聞孫絡谿谷亦有所應乎①！』


岐伯曰：『孫絡三百六十五穴會，亦以應一嵗，以溢奇邪，以通滎衞，榮衛稽留，衞散榮溢，氣竭血著，外為發熱，內為少氣，疾寫無怠，以通榮衞，見而寫之，無問所會②。』


帝曰：『善。願聞谿谷之會也。』


岐伯曰：『肉之大會為谷，肉之小會為谿，肉分之間，谿谷之會，以行榮衛，以會大氣③。邪溢氣壅，脈熱肉敗，榮衞不行，必將為膿，內銷骨髓，外破大䐃④。留于節湊，必將為敗⑤。積寒留舍，榮衛不居，卷肉縮筋⑥。肋肘不得伸，內為骨痺，外為不仁，命曰不足，大寒留于谿谷也⑦。谿谷三百六十五穴會，亦應一嵗，其小痺淫溢，循脈往來，微鍼所及，與法相同⑧。』
→【䐃﹝月囷﹞：音窘】


　　①孫絡，小絡也，謂絡之支別者。


　　②榮積衛留，內外相薄者，見其血絡，當即瀉之，亦無問其脈之俞會。


　　③《新校正》云：『按《甲乙經》作「以舍大氣」。』


　　④熱過故致是。


　　⑤若留于骨節之間，津液所溱之處，則骨節之間，髓液皆潰為膿，故必敗爛筋骨而不得屈伸矣。


　　⑥《新校正》云：『按《全元起本》作「寒肉縮筋」。』


　　⑦邪氣盛甚，真氣不榮，髓溢內消，故為是也。不足，謂陽氣不足也。寒邪外薄，久積淹留，陽不外勝，內消筋髓，故曰不足。大寒留于谿谷之中也。


　　⑧若小寒之氣，流行淫溢，隨脈往來為痺病，用鍼調者與常法相同爾。


帝乃辟左右而起，再拜曰：『今日發蒙解惑，藏之金匱，不敢復出，乃藏之金蘭之室，署曰氣穴所在。』


岐伯曰：『孫絡之脈別經者，其血盛而當寫者，亦三百六十五脈，并注于絡，傳注十二絡脈，非獨十四絡脈也①。內解瀉于中者，十脈②。』


　　①十四絡者，謂十二經絡兼任脈督脈之絡也。脾之大絡起自于脾，故不并言之也。


　　②解，謂骨解之中，經絡也，雖則別行，然所受邪亦隨注瀉于五藏之脈，左右各五，故十脈也。
經筋醫理探源(永康堂‧張老師)
             


