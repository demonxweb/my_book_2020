# 《瘧論篇》　第三十五




重廣補注《黃帝內經·素問》卷　第十


啟玄子次注，林億、孫奇、高保衡等奉敕校正，孫兆重改誤。


《瘧論》《剌瘧篇》《氣《厥論》《欬論》


《瘧論篇》　第三十五①


　　①《新校正》云：『按《全元起本》在第五卷。』


黃帝問曰：『夫痎瘧皆生于風，其蓄作有時者，何也①？』


岐伯對曰：『瘧之始發也，先起于毫毛，伸欠乃作，寒慄鼓頷②。腰脊俱痛，寒去則內外皆熱，頭痛如破，渴欲冷飲。』


　　①痎，猶老也，亦瘦也。
　　《新校正》云：『按《甲乙經》云：「夫瘧疾皆生于風，其以日作，以時發，何也？」與此文異，《太素》同今文，楊上善云：痎，有云二日一發名痎瘧，此經但夏傷于暑至秋為病，或云：痎瘧，或但云瘧不必以日發，間日以定痎也，但應四時其形有異，以為痎爾。』


　　②慄，謂戰慄。鼓，謂振動。


帝曰：『何氣使然，願聞其道。』


岐伯曰：『陰陽上下交爭，虛實更作，陰陽相移也①。陽并于陰則陰實而陽虛，陽明虛則寒慄鼓頷也②。巨陽虛則腰背頭項痛③。三陽俱虛則陰氣勝，陰氣勝則骨寒而痛，寒生于內，故中外皆寒。陽盛則外熱，陰虛則內熱，外內皆熱則喘而渴，故欲冷飲也④。此皆得之夏傷于暑，熱氣盛藏于皮膚之內，腸胃之外，此榮氣之所舍也⑤。此令人汗空疏⑥，腠理開，因得秋氣，汗出遇風，及得之以浴水，氣舍于皮膚之內，與衛氣并居。衛氣者，晝日行于陽，夜行于陰，此氣得陽而外出，得陰而內薄，內外相薄，是以日作⑦。』


　　①陽氣者，下行極而上，陰氣者，上行極而下，故曰陰陽上下交爭也。陽虛則外寒，陰虛則內熱，陽盛則外熱，陰盛則內寒，由此寒去熱生，則虛實更作，陰陽之氣相移易也。


　　②陽并于陰，言陽氣入于陰分也。陽明，胃脈也。胃之脈自交承漿，卻分行循頤後下廉，出大迎，其支別者，從大迎前下人迎，故氣不足則惡寒戰慄而頤頷振動也。


　　③巨陽者，膀胱脈，其脈從頭別下項，循肩髆內，俠背，抵腰中，故氣不足則腰背頭項痛也。


　　④熱傷氣，故內外皆熱，則喘而渴。


　　⑤腸胃之外，榮氣所主，故云榮氣所舍也。舍，猶居也。


　　⑥《新校正》云：『按《全元起本》作汗出空疏，《甲乙經》、《太素》并同。』


　　⑦作，發作也。


帝曰：『其間日而作者，何也①？』


岐伯曰：『其氣之舍深，內薄于陰，陽氣獨發，陰邪內著，陰與陽爭不得出，是以間日而作也②。』


帝曰：『善。其作日晏與其日早者，何氣使然③？』


岐伯曰：『邪氣客于風府，循膂而下④。衛氣一日一夜大會于風府，其明日，日下一節，故其作也晏，此先客于脊背也。每至于風府則腠理開，腠理開則邪氣入，邪氣入則病作，以此日作稍益晏也⑤。其出于風府，日下一節，二十五日下至骶骨，二十六日入于脊內，注于伏膂之脈⑥。其氣上行九日，出于缺盆之中，其氣日高，故作日益早也⑦。其間日發者，由邪氣內薄于五藏，橫連募原也。其道遠，其氣深，其行遲，不能與衛氣俱行，不得皆出，故間日乃作也⑧。』


　　①間日，謂隔日也。


　　②不與衞氣相逢會，故隔日發也。


　　③晏，猶日暮也。


　　④風府，穴名，在頂上入髮際，同身寸之二寸，大筋內宛宛中也。膂，謂脊兩傍。


　　⑤節，謂脊骨之節。然邪氣遠則逢會遲，故發暮也。


　　⑥項已下至尾骶，凡二十四節，故日下一節，二十五日下至骶骨，二十六日入于脊內，注于伏膂之脈也。伏膂之脈者，謂膂筋之間，腎脈之伏行者也。腎之脈循股內後廉，貫脊屬腎，其直行者，從腎上貫肝鬲入肺中，以其貫脊又不正應行穴，但循膂伏行，故謂之伏膂脈。
　　《新校正》云：『按《全元起本》「二十五日」作「二十一日」，「二十六日」作「二十二日」，《甲乙經》、《太素》并同，「伏膂之脈」《甲乙經》作「太衝之脈」，巢元方作「伏衝」。』


　　⑦以腎脈貫脊屬腎，上入肺中。肺者，缺盆為之道，陰氣之行速，故其氣上行九日，出于缺盆之中。


　　⑧募原，謂鬲募之原系。
　　《新校正》云：『按《全元起本》「募」作「膜」，《太素》巢元方并同《舉痛論》亦作「膜原」。』


帝曰：『夫子言衛氣，每至于風府，腠理乃發，發則邪氣入，入則病作，今衛氣日下一節，其氣之發也，不當風府，其日作者，奈何？』


岐伯曰①：『此邪氣客于頭項，循膂而下者也。故虛實不同，邪中異所，則不得當其風府也。故邪中于頭項者，氣至頭項而病；中于背者，氣至背而病；中于腰脊者，氣至腰脊而病；中于手足者，氣至手足而病②。衞氣之所在與邪氣相合則病作，故風無常府，衞氣之所發，必開其腠理，邪氣之所合，則其府也③。』


　　①《新校正》云：『按《全元起本》及《甲乙經》、《太素》，自此邪氣客于頭項至下則病作故，八十八字并無。』


　　②故下篇各以居邪之所而剌之。


　　③虛實不同，邪中異所，衞邪相合，病則發焉，不必悉當風府而發作也。
　　《新校正》云：『按《甲乙經》巢元方「則其府也」作「其病作」。』


帝曰：『善。夫風之與瘧也，相似同類而風獨常在，瘧得有時而休者，何也①？』


岐伯曰：『風氣留其處，故常在，瘧氣隨經絡沈以內薄②，故衞氣應乃作③。』


　　①風瘧皆有盛衰，故云相似同類。


　　②《新校正》云：『按《甲乙經》作「次以內傳」。』


　　③留，謂留止。隨，謂隨從。


帝曰：『瘧先寒而後熱者，何也？』


岐伯曰：『夏傷于大暑，其汗大出，腠理開發，因遇夏氣淒滄之水寒①，藏于腠理皮膚之中，秋傷于風，則病成矣②。夫寒者陰氣也，風者陽氣也，先傷于寒，而後傷于風，故先寒而後熱也。病以時作，名曰寒瘧③。』


　　①《新校正》云：『按《甲乙經》、《太素》「水寒」作「小寒迫之」。』


　　②暑為陽氣，中風者陽氣受之，故秋傷于風，則病成矣。


　　③露形觸冒，則風寒傷之。


帝曰：『先熱而後寒者，何也？』


岐伯曰：『此先傷于風而後傷于寒，故先熱而後寒也，亦以時作名曰溫瘧①。其但熱而不寒者，陰氣先絕，陽氣獨發，則少氣煩寃，手足熱而欲嘔，名曰癉瘧②。』


　　①以其先熱，故謂之溫。


　　②癉，熱也，極熱為之也。


帝曰：『夫經言有餘者寫之，不足者補之，今熱為有餘，寒為不足，夫瘧者之寒，湯火不能溫也，及其熱，冰水不能寒也，此皆有餘不足之類，當此之時，良工不能止，必須其自衰乃剌之，其故何也？願聞其說①。』


岐伯曰：『《經》言：無剌熇熇之熱②，無剌渾渾之脈，無剌漉漉之汗，故為其病逆，未可治也③。夫瘧之始發也，陽氣并于陰，當是之時，陽虛而陰盛，外無氣，故先寒慄也。陰氣逆極則復出之陽，陽與陰復并于外，則陰虛而陽實，故先熱而渴④。


　　①言何暇不早，使其盛極而自止乎。


　　②《新校正》云：『按《全元起本》及《太素》「熱」作「氣」。』


　　③熇熇，盛熱也。渾渾，言無端緒也。漉漉，言汗大出也。


　　④陰盛則胃寒，故先寒戰慄。陽盛則胃熱，故先熱欲飲也。


夫瘧氣者，并于陽則陽勝，并于陰則陰勝，陰勝則寒，陽勝則熱。瘧者，風寒之氣不常也，病極則復至①。病之發也，如火之熱，如風雨不可當也②。故《經》言曰：「方其盛時必毀③，因其衰也，事必大昌。」此之謂也④。夫瘧之未發也，陰未并陽，陽未并陰，因而調之，真氣得安，邪氣乃亡⑤。故工不能治其已發，為其氣逆也⑥。』


　　①復，謂復舊也，言其氣發至極，還復如舊。
　　《新校正》云：『按《甲乙經》作「瘧者，風寒之暴氣不常，病極則復」，至《全元起本》及《太素》作「瘧，風寒氣也不常，病極則復至」，至字連上句與王氏之意異。』


　　②以其盛熾，故不可當也。


　　③《新校正》云：『按《太素》云：「勿敢必毀。」』


　　④方，正也。正盛瀉之或傷真氣，故必毀。病氣衰己，補其經氣，則邪氣弭退，正氣安平，故必大昌也。


　　⑤所瀉必中，所補必當，故真氣得安，邪氣乃亡也。


　　⑥真氣浸息，邪氣大行，真不勝邪，是為逆也。


帝曰：『善。攻之奈何？早晏何如？』


岐伯曰：『瘧之且發也，陰陽之且移也，必從四末始也。陽已傷，陰從之，故先其時堅束其處，令邪氣不得入，陰氣不得出，審候見之，在孫絡盛堅而血者皆取之，此真往而未得并者也①。』


帝曰：『瘧不發，其應何如？』


岐伯曰：『瘧氣者，必更盛更虛，當氣之所在也。病在陽則熱而脈躁，在陰則寒而脈靜②。極則陰陽俱衰，衞氣相離，故病得休，衞氣集則復病也③。』


帝曰：『時有間二日，或至數日發，或渴或不渴，其故何也？』


岐伯曰：『其間日者，邪氣與衞氣客于六府，而有時相失，不能相得，故休數日乃作也④。瘧者，陰陽更勝也，或甚或不甚，故或渴或不渴⑤。』


　　①言牢縳四支，令氣各在其處，則邪所居處必自見之，既見之則剌出其血爾。往，猶去也。
　　《新校正》云：『按《甲乙經》「真往」作「其往」，《太素》作「直往」。』


　　②陰靜陽躁，故脈亦隨之。


　　③相薄至極，物極則反，故極則陰陽俱衰。


　　④氣不相會，故數日不能發也。


　　⑤陽勝陰甚，則渴；陽勝陰不甚，則不渴也。勝，謂強盛于彼之氣也。


帝曰：『論言夏傷于暑，秋必病痎瘧①。今瘧不必應者，何也②？』


岐伯曰：『此應四時者也。其病異形者，反四時也。其以秋病者，寒甚③；以冬病者，寒不甚④；以春病者，惡風⑤；以夏病者，多汗⑥。』


　　①《新校正》云：『按《生氣通天論》并《陰陽應象大論》，二論俱云：「夏傷于暑，秋必痎瘧。」』


　　②言不必皆然。


　　③秋氣清涼，陽氣下降，熱藏肌肉，故寒甚也。


　　④冬氣嚴冽，陽氣伏藏，不與寒爭，故寒不甚。


　　⑤春氣溫和，陽氣外泄，內腠開發，故惡于風。


　　⑥夏氣暑熱，津液充盈，外泄皮膚，故多汗也。


帝曰：『夫病溫瘧與寒瘧，而皆安舍，舍于何藏①？』


岐伯曰：『溫瘧者，得之冬中于風寒，氣藏于骨髓之中，至春則陽氣大發，邪氣不能自出，因遇大暑，腦髓爍，肌肉消，腠理發泄，或有所用力，邪氣與汗皆出，此病藏于腎，其氣先從內出之于外也②。如是者，陰虛而陽盛，陽盛則熱矣③。衰則氣復反入，入則陽虛，陽虛則寒矣。故先熱而後寒，名曰溫瘧④。』


　　①安，何也。舍，居止也。藏，謂五神藏也。


　　②腎主于冬，冬主骨髓，腦為髓海，上下相應，厥熱上熏，故腦髓銷爍，銷爍則熱氣外薄，故肌肉減削而病藏于腎也。


　　③陰虛，謂腎藏氣虛。陽盛，謂膀胱太陽氣盛。


　　④衰，謂病衰退也。復反入，謂入腎陰脈中。


帝曰：『癉瘧何如？』


岐伯曰：『癉瘧者，肺素有熱，氣盛于身，厥逆上衝，中氣實而不外泄，因有所用力，腠理開，風寒舍于皮膚之內，分肉之間而發，發則陽氣盛，陽氣盛而不衰，則病矣。其氣不及于陰①，故但熱而不寒，氣內藏于心，而外舍于分肉之間，令人消爍脫肉，故命曰癉瘧。』


帝曰：『善。』


　　①《新校正》云：『按《全元起本》及《太素》作「不反之陰」，巢元方作「不及之陰」。』


永康堂整體保健【Y.C.T】
             


