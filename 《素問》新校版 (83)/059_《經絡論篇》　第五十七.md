# 《經絡論篇》　第五十七




《經絡論篇》　第五十七①


　　①《新校正》云：『按《全元起本》在《皮部論》末，王氏分。』


黃帝問曰：『夫絡脈之見也，其五色各異，青、黃、赤、白、黑不同，其故何也？』


岐伯對曰：『經有常色，而絡無常變也①。』


帝曰：『經之常色，何如？』


岐伯曰：『心赤、肺白、肝青、脾黃、腎黑，皆亦應其經脈之色也。』


帝曰：『絡之陰陽亦應其經乎？』


岐伯曰：『陰絡之色，應其經，陽絡之色變無常，隨四時而行也②。寒多則凝泣，凝泣則青黑，熱多則淖澤，淖澤則黃赤，此皆常色，謂之無病。五色具見者，謂之寒熱③。』


帝曰：『善。』


　　①經行氣故色見，常應于時，絡主血，故受邪則變而不一矣。


　　②順四時氣化之行止。


　　③淖，濕也。澤，潤液也，謂微濕潤也。
經筋醫理探源(永康堂‧張老師)
             


