# 《舉痛論篇》　第三十九




重廣補注《黃帝內經·素問》卷　第十一※


啟玄子次注，林億、孫奇、高保衡等奉敕校正，孫兆重改誤。


《舉痛論》《腹中論》《刺腰痛篇》


《舉痛論篇》　第三十九①


　　①《新校正》云：『按《全元起本》在第三卷名五藏舉痛，所以名舉痛之義未詳，按本篇乃黃帝問五藏卒痛之疾，疑「舉」乃「卒」字之誤也。』


黃帝問曰：『余聞善言天者必有驗于人，善言古者必有合于今，善言人者必有厭于己，如此則道不惑而要數極，所謂明也①。今余問于夫子，令言而可知，視而可見，捫而可得，令驗于己而發蒙解惑，可得而聞乎②！』


岐伯再拜稽首對曰：『何道之問也③？』


　　①善言天者，言天四時之氣，溫涼寒暑，生長收藏，在人形氣五藏參應，可驗而指示善惡，故曰必有驗于人。
　　善言古者，謂言上古聖人養生損益之跡，與今養生損益之理，可合而與論成敗，故曰必有合于今也。
　　善言人者，謂言形骸骨節更相枝拄，筋脈束絡，皮肉包裹，而五藏六府次居其中，假七神五藏而運用之，氣絕神去則之于死，是以知彼浮形不能堅久，靜慮于己亦與彼同，故曰必有厭于己也。夫如此者，是知道要數之極，悉無疑惑，深明至理而乃能然矣。


　　②言如發開童蒙之耳，解于疑惑者之心，令一一條理，而目視手循驗之可得。捫，猶循也。


　　③請示問端也。


帝曰：『願聞人之五藏卒痛，何氣使然？』


岐伯對曰：『經脈流行不止，環周不休，寒氣入經而稽遲，泣而不行，客于脈外則血少，客于脈中則氣不通，故卒然而痛。』


帝曰：『其痛或卒然而止者，或痛甚不休者，或痛甚不可按者，或按之而痛止者，或按之無益者，或喘動應手者，或心與背相引而痛者，或脇肋與少腹相引而痛者，或腹痛引陰股者，或痛宿昔而成積者，或卒然痛死不知人，有少閒復生者，或痛而嘔者，或腹痛而後泄者，或痛而閉不通者，凡此諸痛各不同形，別之奈何①？』


岐伯曰：『
　　寒氣客于脈外則脈寒，脈寒則縮踡，縮踡則脈絀急，則外引小絡，故卒然而痛，得炅則痛立止②。因重中于寒則痛久矣③。
　　寒氣客于經脈之中，與炅氣相薄則脈滿，滿則痛而不可按也④。寒氣稽留，炅氣從上則脈充大，而血氣亂，故痛甚不可按也⑤。
　　寒氣客于腸胃之間，膜原之下，血不得散，小絡急引故痛，按之則血氣散，故按之痛止⑥。
　　寒氣客于俠脊之脈，則深按之不能及，故按之無益也⑦。


　　①欲明異候之所起。


　　②脈左右環，故得寒則縮踡而絀急，縮踡絀急則衞氣不得通流，故外引于小絡脈也。衞氣不入，寒內薄之，脈急不縱，故痛生也。得熱則衞氣復行，寒氣退辟，故痛止。炅，熱也。止，已也。


　　③重寒難釋，故痛久不消。


　　④按之痛甚者，其義具下文。


　　⑤脈既滿大，血氣復亂，按之則邪氣攻內，故不可按也。


　　⑥膜，謂鬲間之膜。原，謂鬲肓之原。血不得散，謂鬲膜之中小絡脈內血也。絡滿則急，故牽引而痛生也。手按之則寒氣散，小絡緩，故痛止。


　　⑦俠脊之脈者，當中督脈也，次兩傍足太陽脈也。督脈者，循脊裏，太陽者，貫膂筋，故深按之不能及也。若按當中則膂節曲，按兩傍則膂筋蹙合，曲與蹙合，皆衞氣不得行過，寒氣益聚而內畜，故按之無益。


寒氣客于衝脈，衝脈起于關元，隨腹直上，寒氣客則脈不通，脈不通則氣因之，故喘動應手矣①。
寒氣客于背俞之脈則脈泣，脈泣則血虛，血虛則痛，其俞注于心，故相引而痛，按之則熱氣至，熱氣至則痛止矣②。
寒氣客于厥陰之脈，厥陰之脈者，絡陰器，繫于肝，寒氣客于脈中則血泣脈急，故脇肋與少腹相引痛矣③。
厥氣客于陰股，寒氣上及少腹，血泣在下相引，故腹痛引陰股④。
寒氣客于小腸，膜原之間，絡血之中，血泣不得注于大經，血氣稽留不得行，故宿昔而成積矣⑤。
寒氣客于五藏，厥逆上泄，陰氣竭，陽氣未入，故卒然痛死不知人，氣復反則生矣⑥。
寒氣客于腸胃，厥逆上出，故痛而嘔也⑦。
寒氣客于小腸，小腸不得成聚，故後泄腹痛矣⑧。
熱氣留于小腸，腸中痛，癉熱焦渴，則堅乾不得出，故痛而閉不通矣⑨。』


　　①衝脈，奇經脈也。關元，穴名，在齊下三寸，言起自此穴即隨腹而上，非生出于此也，其本生出乃起于腎下也。直上者，謂上行會于咽喉也。氣因之，謂衝脈不通，足少陰氣因之上滿衝脈與少陰并行，故喘動應于手也。


　　②背俞，謂心俞。脈亦足太陽脈也。夫俞者皆內通于藏，故曰其俞注于心，相引而痛也，按之則溫氣入，溫氣入則心氣外發，故痛止。


　　③厥陰者，肝之脈，入髦中，環陰器，抵少腹，上貫肝鬲布脅肋，故曰絡陰器，繫于肝脈，急引脇與少腹痛也。


　　④亦厥陰肝脈之氣也，以其脈循陰股入髦中，環陰器，上抵少腹，故曰厥氣客于陰股，寒氣上及于少腹也。


　　⑤言血為寒氣之所凝結而乃成積。


　　⑥言藏氣被寒，擁胃而不行，氣復得通則已也。
　　《新校正》云：『詳注中「擁胃」疑作「擁冒」。』


　　⑦腸胃客寒留止，則陽氣不得下流而反上行，寒不去則痛生，陽上行則嘔逆，故痛而嘔也。


　　⑧小腸為受盛之府，中滿則寒邪不居，故不得結聚而傳下入于迴腸，迴腸，廣腸也，為傳導之府，物不得停留，故後泄而痛。


　　⑨熱滲津液，故便堅也。


帝曰：『所謂言而可知者也，視而可見，奈何①？』


岐伯曰：『五藏六府，固盡有部②，視其五色，黃赤為熱③，白為寒④。青黑為痛⑤。此所謂視而可見者也。』


　　①謂候色也。


　　②謂面上之分部。


　　③中熱則色黃赤。


　　④陽氣少，血不上榮于色，故白。


　　⑤血凝泣則變惡，故色青黑則痛。


帝曰：『捫而可得奈何①？』


岐伯曰：『視其主病之脈，堅而血及陷下者，皆可捫而得也。』


帝曰：『善。余知百病生于氣也②。怒則氣上，喜則氣緩，悲則氣消，恐則氣下，寒則氣收，炅則氣泄，驚則氣亂③。勞則氣耗，思則氣結，九氣不同，何病之生？』


岐伯曰：『怒則氣逆，甚則嘔血及飧泄④。故氣上矣⑤。喜則氣和，志達，榮衞通利，故氣緩矣⑥。悲則心系急，肺布葉舉而上焦不通，榮衞不散，熱氣在中，故氣消矣⑦。


　　①捫，摸也，以手循摸也。


　　②夫氣之為用，虛實逆順緩急皆能為病，故發此問端。


　　③《新校正》云：『按《太素》「驚」作「憂」。』


　　④《新校正》云：『按《甲乙經》及《太素》「飧泄」作「食而氣逆」。


　　⑤怒則陽氣逆上，而肝氣乘脾，故甚則嘔血及飧泄作，何以明其然，怒則面赤，甚則色蒼。
　　《靈樞經》曰：『盛怒而不止則傷志，明怒則氣逆上而不下也。』


　　⑥氣脈和調，故志達暢，榮衛通利，故氣徐緩。


　　⑦布葉，謂布蓋之大葉。
　　《新校正》云：『按《甲乙經》及《太素》「而上焦不通」作「兩焦不通」，又王注肺布葉舉，謂布蓋之大葉，疑非。
　　全元起云：「悲則損于心，心系急則動于肺，肺氣繫諸經，逆故肺布而葉舉，安得謂肺布為肺布蓋之大葉。」』


恐則精卻，卻則上焦閉，閉則氣還，還則下焦脹，故氣不行矣①。寒則腠理閉，氣不行，故氣收矣②。炅則腠理開，榮衞通，汗大泄，故氣泄③。驚則心無所倚，神無所歸，慮無所定，故氣亂矣④。勞則喘息汗出，外內皆越，故氣耗矣⑤。思則心有所存，神有所歸正，氣留而不行，故氣結矣⑥。』


　　①恐則陽精卻上而不下流，故卻則上焦閉也。上焦既閉，氣不行，流下焦，陰氣亦還迴不散而聚為脹也。然上焦固禁，下焦氣還，各守一處，故氣不行也。
　　《新校正》云：『詳「氣不行」當作「氣下行」也。』


　　②腠，謂津液滲泄之所。理，謂文理逢會之中。閉，謂密閉。氣，謂衛氣。行，謂流行。收，謂收歛也。身寒則衛氣沉，故皮膚文理及滲泄之處皆閉密而氣不流行，衛氣收歛于中而不發散也。
　　《新校正》云：『按《甲乙經》「氣不行」作「營衛不行」。』


　　③人在陽則舒，在陰則慘，故熱則膚腠開發，榮衞大通，津液外滲而汗大泄也。


　　④氣奔越故不調理。
　　《新校正》云：『按《太素》「驚」作「憂」。』


　　⑤疲力役則氣奔速，故喘息，氣奔速則陽外發，故汗出。然喘且汗出內外，皆踰越于常紀，故氣耗損也。


　　⑥繫心不散，故氣亦停留。
　　《新校正》云：『按《甲乙經》「歸正」二字作「止」字。』
永康堂整體保健【Y.C.T】
             


