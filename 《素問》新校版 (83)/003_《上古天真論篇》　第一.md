# 《上古天真論篇》　第一①

---


【注】：
- ①新校正云：『按全元起注本，在第九卷。王氏重次篇第，移冠篇首，今注逐篇，必具《全元起本》之卷。第者欲存素問舊第目，見今之篇次，皆王氏之所移也。』


昔在黃帝①，生而神靈，弱而能言，幼而徇齊，長而敦敏②，成而登天。廼問於天師③曰：『余聞上古之人，春秋皆度百嵗，而動作不衰，
今時之人，年半百而動作皆衰者，時世異耶？人將失之耶？』

【注】：
- ①有熊國君少典之子，姓公孫。習用干戈，以征不享，平定天下，殄滅蚩尤。以土德王，都軒轅之丘，故號之曰軒轅。
黃帝後鑄鼎於鼎湖山，鼎成而白日升天，羣臣葬衣冠於橋山墓，今猶在。②徇，疾也。敦，信也。敏，達也。③天師，岐伯也。


岐伯對曰：『上古之人，其知道者，法於陰陽，和於術數①。食飲有節，起居有常，不妄作勞②，故能形與神俱，而盡終其天年，度百歲乃去③。

【注】：
- ①上古，謂玄古也。知道，謂知修養之道也。夫陰陽者，天地之常道；術數者，保生之大倫，故修養者，必謹先之。
老子曰：『萬物負陰而抱陽，沖氣以為和。』四氣調神大論曰：『陰陽四時者，萬物之終始，死生之本。逆之則災害生，
從之則苛疾不起，是謂得道。』此之謂也。
- ②食飲者，充虛之滋味；起居者，動止之綱紀。故修養者，謹而行之。
痺論曰：『飲食自倍，腸胃乃傷。』生氣通天論曰：『起居如驚，神氣乃浮。』是惡妄動也。
廣成子曰：『必靜必清，無勞汝形，無搖汝精，乃可以長生。』故聖人先之也。新校正云：『按全元起注本云，飲食有常節，起居有常度，不妄不作。』
《太素》同楊上善云：『以理而取聲色芳味，不妄視聽也，循理而動，不為分外之事。』
- ③形與神俱，同臻壽分。謹於修養，以奉天真，故盡得終其天年。去，謂去離於形骸也。《靈樞經》曰：『人百嵗五藏皆虛，神氣皆去，形骸獨居而終矣。』
以其知道，故年長壽延。年度百嵗，謂至一百二十嵗也。尚書洪範曰：『一曰，壽百二十嵗也。』


今時之人不然也①，以酒為漿②，以妄為常③，醉以入房④，以欲竭其精，以耗散其真⑤。不知持滿，不時禦神⑥。務快其心，逆於生樂⑦。
起居無節，故半百而衰也⑧。【樂，音洛。】

【注】：
- ①動之死地，離於道也。
- ②溺於飲也。
- ③寡於信也。
- ④過於色也。
- ⑤樂色，曰欲輕用，曰耗。樂色不節則精竭，輕用不止則真散，是以聖人愛精重施，髓滿骨堅。老子曰：『弱其志，強其骨。』
河上公曰：『有慾者，亡身。』曲禮曰：『慾不可縱。』新校正云：『按《甲乙經》“耗”作“好”。』
- ⑥言輕用而縱欲也。老子曰：『持而盈之，不如其已。』言愛精保神如持盈滿之器，不慎而動，則傾竭天真。
真誥曰：『常不能慎事，自致百痾，豈可怨咎於神明乎！』此之謂也。新校正云：『按別本“時”作“解”。』
- ⑦快於心欲之用，則逆養生之樂矣。老子曰：『甚愛必大費，此之類歟﹗』夫甚愛而不能救，議道而以為未然者，伐生之大患也。
- ⑧亦耗散而致是也，夫道者不可斯須，離於道則壽不能終盡於天年矣。老子曰：『物壯則老，謂之不道。』不道早亡，此之謂離道也。


夫上古聖人之教下也，皆謂之虛邪賊風，避之有時①，恬惔虛無，真氣從之，精神內守，病安從來②。

【注】：
- ①邪乘虛入，是謂虛邪；竊害中和，謂之賊風。避之有時，謂八節之日及太一入從之於中宮，朝八風之日也。
《靈樞經》曰：『邪氣不得其虛，不能獨傷人。』明人虛乃邪勝之也。新校正云：『按全元起注本云，上古聖人之教也，下皆為之。』
《太素》千金同楊上善云：『上古聖人使人行者，身先行之，為不言之教，不言之教，勝有言之教，故下百姓倣行者眾，故曰下皆為之。』
太一入從於中宮，朝八風義具天元玉冊中。②恬惔虛無，靜也，法道清靜。精氣內持，故其氣邪不能為害。**→【倣：ㄈㄤˇ】**


是以志閑而少慾，心安而不懼，形勞而不倦①。氣從以順，各從其欲，皆得所願②。故美其食③，任其服④，樂其俗⑤，高下不相慕，其民故曰樸⑥。

【注】：
- ①內機息故少慾，外紛靜故心安，然情欲兩亡，是非一貫，起居皆適，故不倦也。
- ②志不貪，故所欲皆順；心易足，故所願必從，以不異求，故無難得也。老子曰：『知足不辱，知止不殆，可以長久。』
- ③順精麤也。新校正云：『按別本“美”一作“甘”。』
- ④隨美惡也。
- ⑤去傾慕也。⑥至無求也，是所謂心足也。老子曰：『禍莫大於不知足，咎莫大於欲得。』故知足之足，常足矣。蓋非謂物足者，
為知足；心足者，乃為知足矣。不恣於欲，是則樸同。故聖人云：『我無欲而民自樸。』新校正云：『按別本云：“曰”作“日”。』


是以嗜慾不能勞其目，淫邪不能惑其心①。愚智賢不肖不懼於物，故合於道②。所以能年皆度百嵗，而動作不衰者，以其德全不危也③。

【注】：
- ①目不妄視，故嗜慾不能勞心；與玄同，故淫邪不能惑。老子曰：『不見可欲，使心不亂。』又曰：『聖人為腹，不為目也。』
- ②情計兩亡不為謀府，冥心一觀勝負俱捐。故心志保安，合同於道。庚桑楚曰：『全汝形，抱汝生，無使汝思慮營營。』
新校正云：『按全元起注本云：合於道數。』
- ③不涉於危，故德全也。莊子曰：『執道者德全，德全者形全，形全者聖人之道也。』又曰：『無為而性命不全者，未之有也。』


帝曰：『人年老而無子者，材力盡邪①？將天數然也？』

【注】：①材，謂材幹可以立身者。


岐伯曰：『女子七嵗，腎氣盛，齒更髮長①。二七而天癸至，任脈通，太衝脈盛，月事以時下，故有子②。三七腎氣平均，
故真牙生而長極③。四七筋骨堅，髮長極，身體盛壯④。五七陽明脈衰，面始焦，髮始墮⑤。六七三陽脈衰於上，面皆焦，髮始白⑥。
七七任脈虛，太衝脈衰少，天癸竭，地道不通，故形壞而無子也⑦。

【注】：
- ①老陽之數，極於九；少陽之數，次於七。女子為少陰之氣，故以少陽數偶之。明陰陽氣和，乃能生成其形體，故七嵗腎氣盛，齒更髮長。
- ②癸，謂壬癸，北方水，乾名也。任脈、衝脈皆奇經脈也。腎氣全盛，衝任流通，經血漸盈，應時而下，天真之氣降，與之從事，故云天癸也。
然衝為血海，任主胞胎，二者相資，故能有子。所以謂之月事者，平和之氣，常以三旬而一見也，故愆期者，謂之有病。
新校正云：『按全元起注本及《太素》《甲乙經》俱作“伏衝”，下太衝同。』
- ③真牙謂牙之最後生者，腎氣平而真牙生者，表牙齒為骨之餘也。
- ④女子天癸之數，七七而終，年居四七，材力之半，故身體盛壯，長極於斯。
- ⑤陽明之脈氣營於面，故其衰也，髮墮、面焦。《靈樞經》曰：『足陽明之脈，起於鼻交頞中，下循鼻外，入上齒中，還出俠口，
環脣下交承漿，卻循頤後下廉，出大迎，循頰車，上耳前，過客主人，循髮際至額顱。手陽明之脈，上頸貫頰，入下齒縫中，還出俠口，
故面焦髮墮也。』
- ⑥三陽之脈盡上於頭，故三陽衰則面皆焦、髮始白。所以衰者，婦人之生也，有餘於氣，不足於血，以其經月數泄脫之故。
- ⑦經水絕止，是為地道不通；衝任衰微，故云形壞無子。


丈夫八嵗，腎氣實，髮長齒更①。二八腎氣盛，天癸至，精氣溢瀉，陰陽和，故能有子②。三八腎氣平均，筋骨勁強，故真牙生而長極③。
四八筋骨隆盛，肌肉滿壯④。五八腎氣衰，髮墮齒槁⑤。六八陽氣衰竭於上，面焦髮鬢頒白⑥。七八肝氣衰，筋不能動，天癸竭，精少腎藏衰，形體皆極⑦。
八八則齒髮去⑧。腎者主水，受五藏六府之精而藏之，故五藏盛乃能瀉⑨。今五藏皆衰，筋骨解墮，天癸盡矣。故髮鬢白，身體重，行步不正而無子耳⑩。』

【注】：
- ①老陰之數極於十，少陰之數次於八，男子為少陽之氣，故以少陰數合之。易繫辭曰：『天九地十，則其數也。』
- ②男女有陰陽之質，不同天癸，則精血之形亦異，陰靜海滿而去血，陽動應合而泄精，二者通和，故能有子。
易繫辭曰：『男女媾精，萬物化生，此之謂也。』
- ③以其好用故爾。
- ④丈夫天癸八八而終，年居四八，亦材之半也。
- ⑤腎主於骨，齒為骨餘，腎氣既衰，精無所養，故令髮墮，齒復乾枯。
- ⑥陽氣，亦陽明之氣也。《靈樞經》曰：『足陽明之脈，起於鼻交頞中，下循鼻外，入上齒中，還出俠口，環脣下交承漿，卻循頤後下廉，
出大迎，循頰車，上耳前，過客主人，循髮際至額顱，故衰於上則面焦髮鬢白也。』
- ⑦肝氣養筋，肝衰故筋不能動；腎氣養骨，腎衰故形體疲極。天癸已竭，故精少也。匪惟材力衰謝，固當天數使然。
- ⑧陽氣竭，精氣衰，故齒髮不堅，離形骸矣去落也。
- ⑨五藏六府精氣，淫溢而滲灌於腎，腎藏乃受而藏之。何以明之？《靈樞經》曰：『五藏主藏精，藏精者不可傷，由是則五藏各有精隨，
用而灌注於腎，此乃腎為都會關司之所，非腎一藏而獨有精，故曰五藏盛乃能寫也。』
- ⑩所謂物壯則老，謂之天道者也。


帝曰：『有其年已老而有子者，何也①？』岐伯曰：『此其天壽過度，氣脈常通而腎氣有餘也②。此雖有子，男不過盡八八，女不過盡七七，而天地之精氣皆竭矣③。』

【注】：
- ①言似非天癸之數也。
- ②所稟天真之氣本自有餘也。
- ③雖老而生子，子壽亦不能過天癸之數。


帝曰：『夫道者年皆百數，能有子乎！』
岐伯曰：『夫道者能卻老而全形，身年雖壽能生子也①。』
黃帝曰：『余聞上古有真人者，提挈天地，把握陰陽②。呼吸精氣，獨立守神，肌肉若一③，故能壽敝天地，無有終時④，此其道生⑤。

【注】：
- ①是所謂得道之人也，道成之證如下章云。
- ②真人，謂成道之人也。夫真人之身，隱見莫測，其為小也，入於無間；其為大也，徧於空境；其變化也，出入天地內外，
莫見跡。順至真，以表道成之證。凡如此者，故能提挈天地，把握陰陽也。
- ③真人心合於氣，氣合於神，神合於無，故呼吸精氣，獨立守神，肌膚若冰雪，綽約如處子。新校正云：『按全元起注本云：身肌宗一。』
《太素》同楊上善云：『真人身之肌體與太極同質，故云宗一。』
- ④體同於道，壽與道同，故能無有終時，而壽盡天地也。敝，盡也。）
- ⑤惟至道生乃能如是。


中古之時，有至人者，淳德全道①，和於陰陽，調於四時②，去世離俗，積精全神③。遊行天地之間，視聽八達之外④。此蓋益其壽命而強者也，亦歸於真人。

【注】：
- ①全其至道，故曰至人。然至人以此淳樸之德，全彼妙用之道。新校正云：『詳楊上善云：積精全神，能至於德，故稱至人。』
- ②和謂同和，調謂調適，言至人動靜必適中於四時，生長收藏之令，參同於陰陽寒暑升降之宜。
- ③心遠世紛，身離俗染，故能積精而復全神。④神全故也。庚桑楚曰：『神全之人，不慮而通，不謀而當，精照無外，志凝宇宙，若天地然。』
又曰：『體合於心，心合於氣，氣合於神，神合於無，其有介然之，有唯然之。音雖遠際八荒之外，近在眉睫之內，來於我者，吾必盡知之，
夫如是者，神全故，所以能矣。』
- ⑤同歸於道也。

其次有聖人者，處天地之和，從八風之理①，適嗜欲於世俗之間，無恚嗔之心②，行不欲離於世，被服章③，舉不欲觀於俗④，外不勞形於事，
內無思想之患⑤，以恬愉為務，以自得為功⑥，形體不敝，精神不散，亦可以百數⑦。

【注】：
- ①與天地合德，與日月合明，與四時合其序，與鬼神合其吉凶，故曰：『聖人所以處天地之淳和，順八風之正理者，欲其養正，避彼虛邪。』
- ②聖人志深於道，故適於嗜欲，心全廣愛，故不有恚嗔，是以常德不離，歿身不殆。
- ③新校正云：『詳“被服章”三字，疑衍，此三字上下文不屬。』
- ④聖人舉事行止，雖常在時俗之間，然其見為則與時俗有異爾，何者？貴法道之清靜也。老子曰：『我獨異於人，而貴求食於母，母亦諭道也。』
- ⑤聖人為無為事，無事是以內無思想，外不勞形。
- ⑥恬，靜也。愉，悅也。法道清靜，適性而動，故悅而自得也。
- ⑦外不勞形，內無思想，故形體不敝，精神保全，神守不離，故年登百數，此蓋全性之所致爾。庚桑楚曰：『聖人之於聲色滋味也，
利於性則取之，害於性則捐之，此全性之道也。』敝，疲敝也。


其次有賢人者，法則天地，象似日月①，辯列星辰，逆從陰陽，分別四時②，將從上古，合同於道，亦可使益壽而有極時③。

【注】：
- ①次聖人者，謂之賢人，然自強不息，精了百端，不慮而通，發謀必當，志同於天地，心燭於洞幽，故曰：『法則天地，象似日月也。』
- ②星，眾星也。辰，北辰也。辯列者，謂定內外星官座位之所於天三百六十五度，遠近之分次也。逆從陰陽者，謂以六甲等法，
逆順數而推步吉凶之徵兆也。陰陽書曰：『人中甲子，從甲子起以乙丑為次，順數之。地下甲子，從甲戌起，以癸酉為次，逆數之，
此之謂逆從也。』分別四時者，謂分其氣序也，春溫，夏暑熱，秋清涼，冬冰冽，此四時之氣序也。
- ③將從上古，合同於道，謂如上古知道之人，法於陰陽，和於術數，食飲有節，起居有常，不妄作勞也。上古知道之人，年度百嵗而去，故可使益壽而有極時也。



