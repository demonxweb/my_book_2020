# 《四時刺逆從論篇》　第六十四



**《四時刺逆從論篇》　第六十四①**


---
- ①《新校正》云：『按厥陰有餘至筋急目痛。《全元起本》在第六卷春氣在經脈至篇末，《全元起本》在第一卷。』


厥陰有餘，病陰痺①。不足，病生熱痺②。滑則病狐疝風，濇則病少腹積氣③。
- ①痺，謂痛也。陰，謂寒也。有餘，謂厥陰氣盛滿，故陰發于外而為寒痺。《新校正》云：『詳王氏以痺為痛未通。』
- ②陰不足則陽有餘，故為熱痺。
- ③厥陰脈循股陰入髦中，環陰器，扺少腹，又其絡支別者，循脛上睪，結于莖，故為狐疝，少腹積氣也。《新校正》云：『按楊上善云：「狐夜不得尿，日出方得，人之所病與狐同，故曰狐疝。」一曰孤疝，謂三焦孤府為疝，故曰孤疝。』


少陰有餘，病皮痺隱軫，不足，病肺痺①。滑則病肺風疝，濇則病積，溲血②。
- ①腎水逆連于肺母故也。足少陰脈從腎上貫肝鬲，入肺中，故有餘病皮痺隱軫，不足，病肺痺也。
- ②以其正經入肺，貫腎絡膀胱，故為肺疝及積溲血也。


太陰有餘，病肉痺寒中。不足，病脾痺①。滑則病脾風疝，濇則病積，心腹時滿②。
- ①脾主肉故如是。
- ②太陰之脈，入腹屬脾絡胃，其支別者復從胃別上鬲疰心中，故為脾疝，心腹時滿也。


陽明有餘，病脈痺，身時熱。不足，病心痺①。滑則病心風疝，濇則病積，時善驚②。
- ①胃有餘則上歸于心，不足則心下痺，故為是。
- ②心主之脈，起于胸中，出屬心包，下鬲歷絡三焦，故為心疝，時善驚。


太陽有餘，病骨痺、身重。不足，病腎痺①。滑則病腎風疝，濇則病積，善時巔疾②。


（太陽與少陰為表裏，故有餘不足，皆病歸于腎也。）（太陽之脈交于巔上，入絡腦下，循膂絡腎，故為腎風及巔病也。）


少陽有餘病筋痺、脇滿。不足，病肝痺①。滑則病肝風疝，濇則病積，時筋急目痛②。
- ①少陽與厥陰為表裏，故病歸于脾。
- ②肝主筋，故時筋急。厥陰之脈上出額與督脈會于巔，其支別者，從目系下頰裏，故目痛。


是故春氣在經脈，夏氣在孫絡，長夏氣在肌肉，秋氣在皮膚，冬氣在骨髓中。


帝曰：『余願聞其故？』


岐伯曰：『春者，天氣始開，地氣始泄，凍解冰釋，水行經通，故人氣在脈；夏者，經滿氣溢入，孫絡受血，皮膚充實；長夏者，經絡皆盛，內溢肌中；秋者，天氣始收，腠理閉塞，皮膚引急①。冬者，蓋藏血氣在中，內著骨髓，通于五藏。是故邪氣者，常隨四時之氣血而入客也，至其變化不可為度，然必從其經氣，辟除其邪，除其邪，則亂氣不生②。』
- ①引，謂牽引以縮急也。
- ②得氣而調，故不亂。


帝曰：『逆四時而生亂氣，奈何？』


岐伯曰：『春刺絡脈，血氣外溢，令人少氣①。春刺肌肉，血氣環逆，令人上氣②。春刺筋骨，血氣內著，令人腹脹③。夏刺經脈，血氣乃竭，令人解**㑊**④。夏刺肌肉，血氣內卻，令人善恐⑤。夏刺筋骨，血氣上逆，令人善怒⑥。
- ①血氣溢于外則中不足，故少氣。《新校正》云：『按自春刺絡脈至令人目不明與《診要經終論》義同文異，彼注甚詳于此，彼分四時，此分五時，然此有長夏刺肌內之分，而逐時各闕刺秋分之事，疑此肌肉之分，即彼秋皮膚之分也。』
- ②血逆氣上，故上氣。《新校正》云：『按經闕春刺秋分。』
- ③內著不散故脹。
- ④血氣竭少，故解**㑊**，然不可名之也。解**㑊**，謂寒不寒，熱不熱，壯不壯，弱不弱，故不可名之也。
- ⑤卻，閉也。血氣內閉，則陽氣不通，故善恐。
- ⑥血氣上逆，則怒氣相應，故善怒。《新校正》云：『按經闕夏刺秋分。』


秋刺經脈，血氣上逆，令人善忘①。秋刺絡脈，氣不外行②。令人臥不欲動。秋刺筋骨，血氣內散，令人寒**慄**③。冬刺經脈，血氣皆脫，令人目不明④。冬刺絡脈，內氣外泄，留為大痺；冬刺肌肉，陽氣竭絕，令人善忘⑤。凡此四時刺者，大逆之病⑥，不可不從也，反之則生亂氣，相淫病焉⑦。故刺不知四時之經，病之所生，以從為逆，正氣內亂與精相薄，必審九候，正氣不亂，精氣不轉⑧。』
- ①血氣上逆，滿于肺中，故善忘。
- ②《新校正》云：『按別本作「血氣不行」，《全元起本》作「氣不衛外」，《太素》同。』
- ③以虛甚故。《新校正》云：『按經闕秋刺長夏分。』
- ④血氣內散，則中氣虛，故寒**慄**。**→【慄〔忄栗〕：音，ㄌㄧˋ。意：同「栗」。】**
- ⑤以血氣無所營，故也。
- ⑥陽氣不壯，至春而竭，故善忘。《新校正》云：『按經闕冬刺秋分。』
- ⑦《新校正》云：『按《全元起本》作「六經之病」。』
- ⑧淫，不次也，不次而行，如浸淫相染而生病也。
- ⑨不轉，謂不逆轉也。


帝曰：『善。刺五藏，中心，一日死，其動為噫①。中肝，五日死，其動為語②。中肺，三日死，其動為欬③。中腎，六日死④，其動為嚏欠⑤。中脾，十日死⑥，其動為吞⑦。刺傷人五藏必死，其動則依其藏之所變，候知其死也⑧。』
- ①《診要經終論》曰：『中心者，環死。』《刺禁論》曰：『一日死，其動為噫。』
- ②《診要經終論》闕而不論，《刺禁論》曰：『中肝五日死，其動為語。』《新校正》云：『按《甲乙經》「語」作「欠」。』
- ③《診要經終論》曰：『中肺，五日死。』《刺禁論》曰：『中肺，三日死，其動為欬。』
- ④《新校正》云：『按《甲乙經》作「三日死」。』
- ⑤《診要經終論》曰：『中腎，七日死。』《刺禁論》曰：『中腎，六日死，其動為嚏。』《新校正》云：『按《甲乙經》無「欠」字。』
- ⑥《新校正》云：『按《甲乙經》作「十五日」。』
- ⑥《診要經終論》曰：『中脾，五日死。』《刺禁論》曰：『中脾，十日死，其動為吞。』然此三論皆岐伯之言，而死日動變不同，傳之誤也。
- ⑦變，謂氣動變也。中心下至此并為逆從，重文也。


經筋醫理探源(永康堂‧張老師)


