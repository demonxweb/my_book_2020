# 《脈要精微論篇》　第十七




重廣補注《黃帝內經·素問》卷　第五


啟玄子次注，林億、孫奇、高保衡等奉敕校正，孫兆重改誤。


《脈要精微論》《平人氣象論》


《脈要精微論篇》　第十七①


　　①《新校正》云：『按《全元起本》在第六卷。』


黃帝問曰：『診法何如？』


岐伯對曰：『診法常以平旦，陰氣未動，陽氣未散，飲食未進，經脈未盛，絡脈調勻，氣血未亂，故乃可診有過之脈①。切脈動靜而視精明，察五色，觀五藏有餘不足，六府強弱，形之盛衰，以此參伍，決死生之分②。


　　①動，謂動而降卑。散，謂散佈而出也。過，謂異于常候也。
　　《新校正》云：『按脈經及《千金方》，有過之脈作過此非也。
　　王注：「陰氣未動，謂動而降卑。」
　　按《金匱真言論》云：「平旦至日中天之陽，陽中之陽也。」則平旦為一日之中，純陽之時，陰氣未動耳，何有降卑之義。』


　　②切，謂以指切近于脈也。精明，穴名也，在明堂左右兩目內眥也，以近于目，故曰精明。言以形氣盛衰，脈之多少，視精明之間氣色，觀藏府不足有餘，參其類伍，以決死生之分。


夫脈者，血之府也①。長則氣治，短則氣病，數則煩心，大則病進②。上盛則氣高③。下盛則氣脹，代則氣衰，細則氣少④。濇則心痛⑤。渾渾革至如湧泉，病進而色弊，緜緜其去如弦絕，死⑥。


　　①府，聚也，言血之多少，皆聚見于經脈之中也。
　　故《刺志論》曰：『脈實血實，脈虛血虛，此其常也，反此者病由是故也。』


　　②夫脈長為氣和，故治；短為不足，故病；數急為熱，故煩心；大為邪盛，故病進也。長脈者，往來長；短脈者，往來短；數脈者，往來急速；大脈者，往來滿大也。


　　③《新校正》云：『按《全元起本》「高」作「鬲」。』


　　④《新校正》云：『按《太素》「細」作「滑」。』


　　⑤上，謂寸口。下，謂尺中。盛，謂盛滿。代脈者，動而中止，不能自還。細脈者，動如莠蓬。濇脈者，往來時不利而蹇濇也。


　　⑥渾渾，言脈氣濁亂也。革至者，謂脈來弦而大，實而長也。如湧泉者，言脈汩汩，但出而不返也。緜緜，言微微似有而不甚應手也。如弦絕者，言脈卒斷如弦之絕去也。若病候日進而色弊，惡如此之脈，皆必死也。
　　《新校正》云：『按《甲乙經》及脈經作「渾渾革革，至如湧泉，病進而色弊，弊綽綽其去如弦絕者，死。」』
→【汩〔氵日〕：音，ㄍㄨˇ。意：水流的樣子：汩流（急流）。汩汩（水流動的聲音或樣子）。】


夫精明五色者，氣之華也①。赤欲如白裹朱，不欲如赭；白欲如鵞羽，不欲如鹽②。青欲如蒼璧之澤，不欲如藍；黃欲如羅裹雄黃，不欲如黃土；黑欲如重漆色，不欲如地蒼③。五色精微象見矣，其壽不久也④。


　　①五氣之精華者，上見為五色，變化于精明之間也。
　　《六節藏象論》曰：：『天食人以五氣，五氣入鼻，藏于心肺，上使五色脩明。』此則明察五色也。


　　②《新校正》云：『按《甲乙經》作「白欲如白璧之澤，不欲如堊。」《太素》兩出之。』
→【堊〔亞土〕：音，ㄜˋ。意：白土，泛指可用來塗飾的土。】


　　③《新校正》云：『按《甲乙經》作「炭色」。』


　　④赭色、鹽色、藍色、黃土色、地蒼色見者，皆精微之敗象，故其壽不久。


夫精明者，所以視萬物，別白黑，審短長，以長為短，以白為黑，如是則精衰矣①。五藏者，中之守也②。中盛藏滿，氣勝傷恐者，聲如從室中言，是中氣之濕也③。言而微，終日乃復言者，此奪氣也④。衣被不斂，言語善惡不避親疏者，此神明之亂也。倉廩不藏者，是門戶不要也⑤。水泉不止者，是膀胱不藏也⑥。得守者生，失守者死⑦。


　　①誡其誤也，夫如是者，皆精明衰乃誤也。


　　②身形之中，五神安守之所也，此則明觀五藏也。
　　《新校正》云：『按《甲乙經》及《太素》「守」作「府」。』


　　③中，謂腹中。盛，謂氣盛。藏，謂肺藏。氣勝，謂勝于呼吸而喘息變易也。夫腹中氣盛，肺藏充滿，氣勝息變，善傷于恐，言聲不發，如在室中者，皆腹中有濕氣乃爾也。


　　④若言音微細，聲斷不續，甚奪其氣，乃如是也。


　　⑤倉廩，謂脾胃門戶，謂魄門。靈蘭秘典論曰：『脾胃者，倉廩之官也。』
　　《五藏別論》曰：『魄門亦為五藏使，水穀不得久藏也。』魄門，則肛門也。要，謂禁要。


　　⑥水泉，謂前陰之流注也。


　　⑦夫如是倉廩不藏，氣勝傷恐，衣被不斂，水泉不止者，皆神氣得居而守則生，失其所守則死也。夫何以知神氣之不守耶？衣被不斂，言語善惡不避親疏，則亂之證也。亂甚則不守于藏也。


夫五藏者，身之強也①。頭者，精明之府，頭傾視深，精神將奪矣。背者，胸中之府，背曲肩隨，府將壞矣。腰者，腎之府，轉搖不能，腎將憊矣。膝者，筋之府，屈伸不能，行則僂附②，筋將憊矣。骨者，髓之府，不能久立，行則振掉，骨將憊矣③。得強則生，失強則死④。』


　　①藏安則神守，神守則身強，故曰身之強也。


　　②《新校正》云：『按別本「附」一作「俯」，《太素》作「跗」。』


　　③皆以所居所由而為之府也。


　　④強，謂中氣強固以鎮守也。


岐伯曰①：『反四時者，有餘為精，不足為消。應太過，不足為精。應不足，有餘為消。陰陽不相應，病名曰關格②。』


　　①《新校正》云：『詳此岐伯曰前無問。』


　　②廣陳其脈應也。夫反四時者，諸不足皆為血氣消損，諸有餘皆為邪氣勝精也。陰陽之氣，不相應合，不得相營，故曰關格也。


帝曰：『脈其四時動奈何？知病之所在奈何？知病之所變奈何？知病乍在內奈何？知病乍在外奈何？請問此五者可得聞乎①！』


岐伯曰②：『請言其與天運轉大也③。萬物之外，六合之內，天地之變，陰陽之應，彼春之暖為夏之暑，彼秋之忿為冬之怒，四變之動，脈與之上下④。以春應中規⑤，夏應中矩⑥，秋應中衡⑦，冬應中權⑧。


　　①言欲順四時及陰陽相應之狀候也。


　　②《新校正》云：『詳此對與問不甚相應，脈四時動病之所在，病之所變，按文頗對，病在內在外之說，後文殊不相當。』


　　③指可見陰陽之運轉，以明陰陽之不可見也。


　　④六合，謂四方上下也。春暖為夏暑，言陽生而至盛；秋忿而冬怒，言陰少而之壯也。忿，一為急，言秋氣勁急也。
　　《新校正》云：『按全元起注本「暖」作「緩」。』


　　⑤春脈緛弱，輕虛而滑，如規之象，中外皆然。故以春應中規。


　　⑥夏脈洪大兼之滑數，如矩之象，可正平之，故以夏應中矩。


　　⑦秋脈浮毛，輕濇而散，如秤衡之象，高下必平，故以秋應中衡。


　　⑧冬脈如石兼沉而滑，如秤權之象，下遠于衡，故以冬應中權也。以秋中衡、冬中權者，言脈之高下異處如此爾，此則隨陰陽之氣，故有斯四應不同也。


是故冬至四十五日，陽氣微上，陰氣微下；夏至四十五日，陰氣微上，陽氣微下。陰陽有時，與脈為期，期而相失，知脈所分，分之有期，故知死時①。微妙在脈，不可不察，察之有紀，從陰陽始②。始之有經，從五行生，生之有度，四時為宜③。補瀉勿失，與天地如一④。得一之情，以知死生⑤。


　　①察陰陽升降之準則，知經脈遞遷之象，審氣候遞遷之失，則知氣血分合之期，分期不差，故知人死之時節。


　　②推陰陽升降精微妙用，皆在經脈之氣候，是以不可不察，故始以陰陽為察候之綱紀。


　　③言始所以知有經脈之察候司應者，何哉？蓋從五行衰王而為準度也。徵求太過不及之形診，皆以應四時者為生氣所宜也。
　　《新校正》云：『按《太素》「宜」作「數」。』


　　④有餘者瀉之，不足者補之，是則應天地之常道也。然天地之道，損有餘而補不足，是法天地之道也。寫補之宜，工切審之，其治氣亦然。


　　⑤曉天地之道，補瀉不差，既得一情亦可知生死之準的。


是故聲合五音，色合五行，脈合陰陽①。是知陰盛，則夢涉大水恐懼②。陽盛，則夢大火燔灼③。陰陽俱盛，則夢相殺毀傷④。上盛則夢飛；下盛則夢墮⑤。甚飽則夢予⑥；甚飢則夢取⑦。


　　①聲表宮商角徵羽，故合五音；色見青、黃、赤、白、黑，故合五行；脈彰寒暑之休王，故合陰陽之氣也。


　　②陰為水，故夢涉水而恐懼也。
　　《陰陽應象大論》曰：『水為陰。』


　　③陽為火，故夢大火而燔灼也。
　　《陰陽應象大論》曰：『火為陽。』


　　④亦類交爭之氣象也。


　　⑤氣上則夢上，故飛；氣下則夢下，故墮。


　　⑥內有餘故。


　　⑦內不足故。


肝氣盛則夢怒①。肺氣盛則夢哭②。短蟲多則夢聚眾③。長蟲多則夢相擊毀傷④。


　　①肝在志為怒。


　　②肺聲哀，故為哭。
　　《新校正》云：『詳是知陰盛則夢涉大水恐懼，至此乃靈樞之文，誤置于斯，仍少心脾腎氣盛所夢，今具《甲乙經》中。』


　　③身中短蟲多則夢聚眾。


　　④長蟲動則內不安，內不安則神躁擾，故夢是矣。
　　《新校正》云：『詳此二句亦不當出此，應他經脫簡文也。』


是故持脈有道，虛靜為保①。春日浮，如魚之遊在波②。夏日在膚，泛泛乎萬物有餘③。秋日下膚，蟄蟲將去④。冬日在骨，蟄蟲周密，君子居室⑤。


　　①前明脈應，此舉持脈所由也。然持脈之道，必虛其心，靜其志乃保，定盈虛而不失。
　　《新校正》云：『按《甲乙經》「保」作「寶」。』


　　②雖出猶未全浮。


　　③泛泛，平貌。陽氣大盛，脈氣亦象萬物之有餘，易取而洪大也。


　　④隨陽氣之漸降，故曰下膚。何以明陽氣之漸降，蟄蟲將欲藏去也。


　　⑤在骨，言脈深沈也。蟄蟲周密，言陽氣伏藏。君子居室，此人事也。


故曰：「知內者按而紀之①。知外者，終而始之②。」此六者持脈之大法。


　　①知內者，謂知脈氣也，故按而為之綱紀。


　　②知外者，謂知色象，故以五色終而復始。


　　③見是六者，然後可以知脈之遷變也。
　　《新校正》云：『詳此前對帝問脈其四時動奈何之事。』


心脈搏堅而長，當病舌卷不能言①。其緛而散者，當消環自已②。肺脈搏堅而長，當病唾血③。其緛而散者，當病灌汗，至今不復散發也④。肝脈搏堅而長，色不青，當病墜若搏，因血在脅下，令人喘逆⑤。其緛而散，色澤者，當病溢飲，溢飲者，渴暴多飲，而易入肌、皮、腸、胃之外也⑥。


　　①搏，謂搏擊于手也。諸脈搏堅而長者，皆為勞心而藏脈氣虛極也。心手少陰脈，從心系，上俠咽喉，故令舌卷短而不能言也。


　　②諸脈緛散，皆為氣實血虛也。消，謂消散。環，謂環周，言其經氣如環之周，當其火王自消散也。
　　《新校正》云：「按《甲乙經》「環」作「渴」。」


　　③肺虛極則絡逆，絡逆則血泄，故唾出也。


　　④汗泄玄府，津液奔湊，寒水灌洗，皮密汗藏，因灌汗藏，故言灌汗，至今不復散發也。灌，謂灌洗。盛暑多為此也。
　　《新校正》云：『詳下文，諸藏各言色而心肺二藏不言色者，疑闕文也。』


　　⑤諸脈見本經之氣，而色不應者，皆非病從內生，是外病來勝也。夫肝藏之脈端直以長，故言曰：『色不青，當病墜若搏也。』肝主兩脇，故曰：『因血在脇下也。』肝厥陰脈布脇肋，循喉嚨之後，其支別者，復從肝別貫鬲上注肺，今血在脇下，則血氣上熏于肺，故令人喘逆也。


　　⑥面色浮澤是為中濕血虛，中濕水液不消，故言當病溢飲也，以水飲滿溢，故滲溢易而入肌、皮、腸、胃之外也。
　　《新校正》云：『按《甲乙經》「易」作「溢」。』


胃脈搏堅而長，其色赤，當病折髀①。其緛而散者，當病食痺②。脾脈搏堅而長，其色黃，當病少氣③。其緛而散，色不澤者，當病足胻腫若水狀也④。腎脈搏堅而長，其色黃而赤者，當病折腰⑤。其緛而散者，當病少血，至今不復也⑥。』


　　①胃虛色赤，火氣牧之。心象于火，故色赤也。胃陽明脈從氣衝下髀，抵伏兔，故病則髀如折也。


　　②痺，痛也。胃陽明脈，其支別者從大迎前下人迎，循喉嚨入缺盆，下鬲屬胃絡脾，故食則痛悶而氣不散也。
　　《新校正》云：『詳謂痺為痛，義則未通。』


　　③脾虛則肺無所養，肺主氣，故少氣也。


　　④色氣浮澤為水之候，色不潤澤，故言若水狀也。脾太陰脈，自上內踝前廉，上踹內，循胻骨後，交出厥陰之前，上循膝股內前廉，入腹，故病足胻腫也。


　　⑤色氣黃赤是心脾干腎，腎受客陽，故腰如折也。腰為腎府，故病發于中。


　　⑥腎主水以生化津液，今腎氣不化，故當病少血至今不復也。


帝曰①：『診得心脈而急，此為何病？病形何如？』


岐伯曰：『病名心疝，少腹當有形也②。』


帝曰：『何以言之？』


岐伯曰：『心為牡藏，小腸為之使，故曰少腹當有形也③。』


　　①《新校正》云：『詳帝曰：「至以其勝治之愈。」《全元起本》在湯液篇。』


　　②心為牡藏，其氣應陽，今脈反寒，故為疝也。諸脈勁急者，皆為寒。形，謂病形也。


　　③少腹，小腸也。靈蘭秘典論曰：『小腸者，受盛之官，以其受盛，故形居于內也。』


帝曰：『診得胃脈病形何如？』


岐伯曰：『胃脈實則脹，虛則泄①。』


帝曰：『病成而變，何謂？』


岐伯曰：『風成為寒熱②。癉成為消中③。厥成為巔疾④。久風為飧泄⑤。脈風成為癘⑥。病之變化，不可勝數⑦。』


　　①脈實者，氣有餘，故脹滿。脈虛者，氣不足，故泄利。
　　《新校正》云：『詳此前對帝問知病之所在。』


　　②《生氣通天論》曰：『因于露風乃生寒熱。』故風成為寒熱也。


　　③癉，謂濕熱也，熱積于內，故變為消中也。消中之證，善食而瘦。
　　《新校正》云：『詳王注以善食而瘦為消中，按本經多食數溲為之消中，善食而瘦乃是食㑊之證，當云善食而溲數。』
→【㑊：﹝亻亦﹞，音亦,懈惰也。】


　　④厥，謂氣逆也，氣逆上而不已，則變為上巔之疾也。


　　⑤久風不變，但在胃中，則食不化而泄利也。以肝氣內合而乘胃，故為是病焉。
　　《陰陽應象大論》曰：『風氣通于肝，故內應于肝也。』


　　⑥經《風論》曰：『風寒客于脈而不去，名曰癘風。』
　　又曰：『癘者有榮氣熱附，其氣不清，故使其鼻柱壞而色敗，皮膚瘍潰。』然此則癩也。夫如是者，皆脈風成結變而為也。


　　⑦《新校正》云：『詳此前對帝問知病之所變奈何。』


帝曰：『諸癰腫筋攣骨痛，此皆安生①？』


岐伯曰：『此寒氣之腫，八風之變也②。』


帝曰：『治之奈何？』


岐伯曰：『此四時之病，以其所勝治之，愈也③。』


　　①安，何也，言何以生之。


　　②八風，八方之風也。然癰腫者，傷東南西南風之變也。筋攣骨痛者，傷東風北風之變也。
　　《靈樞經》曰：『
　　　風從東方來名曰嬰兒風，其傷人也，外在筋紐；
　　　風從東南來名曰弱風，其傷人也，外在于肌；
　　　風從西南來名曰謀風，其傷人也，外在于肉；
　　　風從北方來名曰大剛風，其傷人也，外在于骨。』
　　由此四風之變，而三病乃生，故下問對是也。


　　③勝，謂勝剋也。如金勝木，木勝土，土勝水，水勝火，火勝金，此則相勝也。


帝曰：『有故病五藏發動，因傷脈色，各何以知其久暴至之病乎①！』


岐伯曰：『悉乎哉問也！徵其脈小，色不奪者新病也②。徵其脈不奪，其色奪者，此久病也③。徵其脈與五色俱奪者，此久病也④。徵其脈與五色俱不奪者，新病也⑤。肝與腎脈并至，其色蒼赤，當病毀傷不見血，已見血濕若中水也⑥。


　　①重以色氣，明前五藏堅長之脈，有自病故病及因傷候也。


　　②氣乏而神猶強也。


　　③神持而邪凌其氣也。


　　④神與氣俱衰也。


　　⑤神與氣俱強也。


　　⑥肝色蒼，心色赤。赤色見當脈洪，腎脈見當色黑，今腎脈來反見心色，故當因傷而血不見也。若已見血，則是濕氣及水在腹中也，何者？以心腎脈色，中外之候不相應也。


尺內兩傍，則季脅也①。尺外，以候腎；尺裏，以候腹中②。附上，左外以候肝，內以候鬲③。右外以候胃，內以候脾④。上附上，右外以候肺，內以候胸中⑤。左外以候心，內以候膻中⑥。前以候前，後以候後⑦。上竟上者，胸喉中事也；下竟下者，少腹腰股膝脛足中事也⑧。


　　①尺內，謂尺澤之內也。兩傍，各謂尺之外側也。季脅近腎，尺主之，故尺內兩傍則季脅也。


　　②尺外，謂尺之外側；尺裏，謂尺之內側也。次尺外下兩傍，則季脅之分。季脅之上，腎之分；季脇之內，則腹之分也。


　　③肝主賁。賁，鬲也。


　　④脾居中，故以內候之，胃為市，故以外候之。


　　⑤肺葉垂外，故以外候之。胸中主氣管，故以內候之。


　　⑥心主鬲中也。膻中則氣海也，嗌也。
　　《新校正》云：『詳王氏以膻中為嗌也，疑誤。』


　　⑦上前，謂左寸口；下前，謂胸之前膺及氣海也。上後，謂右寸口；下後謂胸之後背及氣管也。


　　⑧上竟上，至魚際也。下竟下，謂盡尺之脈動處也。少腹胞氣海在膀胱腰股膝脛足中之氣，動靜皆分其近遠及連接處所名目，以候之知其善惡也。


麤大者，陰不足陽有餘，為熱中也①。來疾去徐，上實下虛，為厥巔疾；來徐去疾，上虛下實，為惡風也②。故中惡風者，陽氣受也③。有脈俱沈細數者，少陰厥也④。沈細數散者，寒熱也⑤。浮而散者，為眴僕⑥。


　　①麤大，謂脈洪大也。脈洪為熱，故曰熱中。
→【麤：ㄔㄨ，同「粗」。】


　　②亦脈狀也。


　　③以上虛，故陽氣受也。


　　④尺中之有脈沈細數者，是腎少陰氣逆也，何者？尺脈不當見數，有數故言厥也。俱沈細數者，言左右尺中也。


　　⑤陽干于陰，陰氣不足，故寒熱也。
　　《正理論》曰：『數為陽。』


　　⑥脈浮為虛，散為不足，氣虛而血不足，故為頭眩而僕倒也。


諸浮不躁者，皆在陽，則為熱，其有躁者，在手①。諸細而沈者，皆在陰，則為骨痛，其有靜者在足②。數動一代者，病在陽之脈也，洩及便膿血③。諸過者切之。濇者，陽氣有餘也；滑者，陰氣有餘也④。陽氣有餘為身熱，無汗；陰氣有餘為多汗，身寒⑤。陰陽有餘，則無汗而寒⑥。


　　①言大法也，但浮不躁則病在足陽脈之中。躁者，病在手陽脈之中也。故又曰其有躁者在手也，陽為火氣故為熱。


　　②細沈而躁，則病生于手陰脈之中，靜者，病生于足陰脈之中也，故又曰其有靜者在足也，陰主骨故骨痛。


　　③代，止也。數動一代是陽氣之生病，故言病在陽之脈，所以然者以洩利及膿血，脈乃爾。


　　④陽有餘則血少，故脈濇；陰有餘則氣多，故脈滑也。
　　《新校正》云：『詳氣多疑誤當是血多也。』


　　⑤血少氣多，斯可知也。


　　⑥陽餘無汗，陰餘身寒，若陰陽有餘則當無汗而寒也。


推而外之，內而不外，有心腹積也①。推而內之，外而不內，身有熱也②。推而上之，上而不下，腰足清也③。推而下之，下而不上，頭項痛也④。按之至骨，脈氣少者，腰脊痛而身有痺也⑤。』


　　①脈附臂筋，取之不審，推筋令遠，使脈外行，內而不出外者，心腹中有積乃爾。


　　②脈遠臂筋，推之令近，遠而不近，是陽氣有餘，故身有熱也。


　　③推筋按之，尋之而上，脈上湧盛是陽氣有餘，故腰足冷也。
　　《新校正》云：『按《甲乙經》上而不下，作下而不上。』


　　④推筋按之，尋之而下，脈沈下掣是陽氣有餘，故頭項痛也。
　　《新校正》云：『按《甲乙經》下而不上，作上而不下。』


　　⑤陰氣太過故爾。
永康堂整體保健【Y.C.T】
             


