# 《長刺節論篇》　第五十五

|**《長刺節論篇》　第五十五①**|
|---|
|①《新校正》云：『按《全元起本》在第三卷。』|
|刺家不診，聽病者言在頭，頭疾痛為藏鍼之①。刺至骨，病已，上無傷骨肉及皮。皮者，道也②。陰刺，入一傍四處，治寒熱③。深專者，刺大藏④。迫藏，刺背，背俞也⑤。刺之迫藏，藏會⑥。腹中寒熱去，而止⑦。與刺之要，發鍼而淺出血⑧。|
|①藏，猶深也，言深刺之。《新校正》云：『按《全元起本》云：「為鍼之。」無「藏」字。|
|②皮者，鍼之道，故刺骨無傷骨肉及皮也。|
|③頭有寒熱，則用陰刺法治之。陰刺，謂卒刺之，如此數也。《新校正》云：『按別本「卒刺」一作「平刺」，按《甲乙經》，陽刺者，正內一，傍內四；陰刺者，左右卒刺之。此陰刺疑是陽刺也。』|
|④寒熱病氣深，專攻中者，當刺五藏以拒之。|
|⑤迫，近也，漸近于藏，則刺背五藏之俞也。|
|⑥言刺近于藏者何也？以是藏氣之會發也。|
|⑦言刺背俞者，無問其數，要以寒熱去乃止鍼。|
|⑧若與諸俞刺之則如此。|
|治腐腫者，刺腐上，視癰小大深淺刺①。刺大者，多血；小者，深之，必端內鍼為故止②。|
|①腐腫，謂腫中肉腐敗為膿血者。癰小者淺刺之，癰大者深刺之。《新校正》云：『按《全元起本》及《甲乙經》「腐」作「癰」。』|
|②癰之大者多出血，癰之小者但直鍼之而已。《新校正》云：『按《甲乙經》云：「刺大者多而深之，必端內鍼為故，正也。」此文云小者深之，疑此誤。』|
|病在少腹有積，刺皮**腯**以下至少腹而止，刺俠脊兩傍四椎間，刺兩髂**髎**、季脅肋間，導腹中氣熱下已①。病在少腹，腹痛不得大小便，病名曰疝，得之寒。刺少腹兩股間，刺腰髁骨間，刺而多之，盡炅，病已②。**→【腯﹝月盾﹞：同突，音突，肥濃也。】**|
|①少腹積，謂寒熱之氣結積也。**皮腯**，謂齊下同身寸之五寸，橫約文，審刺而勿過深之。《刺禁論》曰：『刺少腹，中膀胱，溺出，令人少腹滿。』由此故不可深之矣。俠脊四椎之間，據經無俞，恐當云五椎間，五椎之下兩傍，正心之俞，心應少腹，故當言椎間也。髂為腰骨，**髎**一為髀字，形相近之誤也。**髎**，謂居膠，腰側穴也。季脇肋間，當是刺季肋之間，京門穴也。《新校正》云：『按釋音「**皮腯**」作「皮**（骨舌）**」，是**（骨舌）**誤作也，及遍尋**《篇》《韵》**中無**腯**字只有**（骨舌）**字。**（骨舌）**，骨端也。皮**（骨舌）**者，蓋謂齊下橫骨之端也。《全元起本》作「皮髓」，元起注云：「齊傍埵起也。」亦未為得。』**→【骨舌：〔骨舌〕蓋謂齊下橫骨之端也。】**|
|②厥陰之脈，環陰器，抵少腹。衝脈與少陰之絡，皆起于腎下，出于氣街，循陰股，其後行者，自少腹以下骨中央，女子入繫廷孔，其終循陰器，合篡間，繞篡後，別繞臀，至少陰與巨陽中絡者，合少陰，上股內後廉，貫脊，屬腎，其男子循莖，下至篡，與女子等，故刺少腹及兩股間，又刺腰髁骨間也。腰髁骨者，腰房俠脊，平立陷者中，按之有骨處也。疝為寒生，故多刺之，少腹盡熱，乃止鍼。炅，熱也。《新校正》云：『按別本「篡」一作「基」。』|
|病在筋，筋攣節痛不可以行，名曰筋痺。刺筋上為故，刺分肉間不可中骨也①。病起筋炅，病已止②。病在肌膚，肌膚盡痛，名曰肌痺。傷于寒濕，刺大分小分，多發鍼而深之，以熱為故③。無傷筋骨，傷筋骨，癰發若變④。諸分盡熱，病已止⑤。病在骨，骨重不可舉，骨髓酸痛，寒氣至，名曰骨痺。深者，刺無傷脈肉為故，其道大分小分，骨熱病已止⑥。病在諸陽脈，且寒且熱，諸分且寒且熱，名曰狂⑦。刺之虛脈，視分盡熱，病已止。病初發，嵗一發不治，月一發不治，月四五發，名曰癲病，刺諸分諸脈，其無寒者，以鍼調之，病止⑧。病風，且寒且熱，炅汗出，一日數過，先刺諸分理絡脈，汗出且寒且熱，三日一刺，百日而已。病大風，骨節重，鬚眉墮，名曰大風。刺肌肉為故，汗出百日⑨，刺骨髓，汗出百日⑩。凡二百日，鬚眉生而止鍼⑪。|
|①分，謂肉分間，有筋維絡處也。刺筋無傷骨，故不可中骨也。|
|②筋寒痺生，故得筋熱，病已乃止。|
|③大分，謂大肉之分。小分，謂小肉之分。|
|④《鍼經》曰：『病淺鍼深，內傷良肉，皮膚為癰。』又曰：『鍼太深則邪氣反沉，病益甚。』傷筋骨則鍼太深，故癰發若變也。|
|⑤熱可消寒，故病已則止。|
|⑥骨痺，刺無傷脈肉者何？自刺其氣通肉之大小分中也。|
|⑦氣狂亂也。|
|⑧《新校正》云：『按《甲乙經》云：「刺諸分，其脈尤寒，以鍼補之。」』|
|⑨泄衞氣之怫熱。|
|⑩泄榮氣之怫熱。|
|⑪怫熱摒退，陰氣內復，故多汗出，鬚眉生也。|


經筋醫理探源(永康堂‧張老師)


