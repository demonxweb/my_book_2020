# 《熱論篇》　第三十一

|**重廣補注《黃帝內經·素問》卷　第九**|
|啟玄子次註，林億、孫奇、高保衡等奉敕校正，孫兆重改誤。|
|《熱論》《剌熱篇》《評熱病論》《逆調論》|
|**《熱論篇》　第三十一①**|
|①《新校正》云：『按《全元起本》在第五卷。』|
|黃帝問曰：『今夫熱病者，皆傷寒之類也，或愈或死，其死皆以六七日之間，其愈皆以十日以上者，何也？不知其解，願聞其故①。』|
|岐伯對曰：『巨陽者，諸陽之屬也②。其脈連于風府③。故為諸陽主氣也④。人之傷于寒也，則為病熱，熱雖甚不死⑤。其兩感于寒而病者，必不免于死⑥。』|
|①寒者，冬氣也，冬時嚴寒，萬類深藏，君子固密不傷于寒，觸冒之者乃名傷寒，其傷于四時之氣，皆能為病。以傷寒為毒者最，乘殺厲之氣，中而即病名曰傷寒，不即病者，寒毒藏于肌膚，至夏至前變為溫病，夏至後變為熱病，然其發起皆為傷寒致之，故曰：『熱病者皆傷寒之類也。』《新校正》云：『按《傷寒論》云：「至春變為溫病，至夏變為暑病。」與王注異。王注本素問為說，《傷寒論》本陰陽大論為說，故此不同。』|
|②巨，大也。太陽之氣，經絡氣血，榮衛于身，故諸陽氣皆所宗屬。|
|③風府，穴名也，在項上入髮際同身寸之一寸宛宛中是。|
|④足太陰脈浮，氣之在頭中者，凡五行，故統主諸陽之氣。|
|⑤寒毒薄于肌膚，陽氣不得散發而內怫結，故傷寒者反為病熱。|
|⑥藏府相應而俱受寒，謂之兩感。|
|帝曰：『願聞其狀①。』|
|岐伯曰：『傷寒一日，巨陽受之②。故頭項痛，腰脊強③。二日陽明受之④。陽明主肉，其脈俠鼻絡于目，故身熱目疼而鼻乾不得臥也⑤。三日少陽受之，少陽主膽⑥。其脈循脇絡于耳，故胸脇痛而耳聾，三陽經絡皆受其病，而未入于藏者，故可汗而已⑦。|
|①謂非兩感者之形證。|
|②三陽之氣，太陽脈浮，脈浮者外在于皮毛，故傷寒一日太陽先受之。|
|③上文云：『其脈連于風府。』略言也。細而言之者，足太陽脈從巔入絡腦，還出別下項，循肩髆內俠脊，抵腰中，故頭項痛腰脊強。《新校正》云：『按《甲乙經》及《太素》作頭項與腰脊皆痛。』|
|④以陽感熱，同氣相求，故自太陽入陽明也。|
|⑤身熱者，以肉受邪，胃中熱煩，故不得臥，餘隨脈絡之所生也。|
|⑥《新校正》云：『按《全元起本》，膽作骨。元起注云：「少陽者肝之表，肝候筋，筋會于骨，是少陽之氣所榮，故言主于骨。」《甲乙經》、《太素》等并作骨。』|
|⑦以病在表，故可汗也。《新校正》云：『按全元起云：「藏作府。」元起注云：「傷寒之病，始入于皮膚之腠理，漸勝于諸陽而未入府，故須汗發其寒熱而散之。」《太素》亦作府。』|
|四日太陰受之①。太陰脈布胃中，絡于嗌，故腹滿而嗌乾。五日少陰受之，少陰脈貫腎絡于肺繫舌本，故口燥舌乾而渴。六日厥陰受之，厥陰脈循陰器而絡于肝，故煩滿而囊縮，三陰三陽五藏六府皆受病，榮衛不行，五藏不通則死矣②。其不兩感于寒者，七日巨陽病衰，頭痛少愈③；八日陽明病衰，身熱少愈；九日少陽病衰，耳聾微聞；十日太陰病衰，腹減如故則思飲食；十一日少陰病衰，渴止不滿，舌乾已而嚏；十二日厥陰病衰，囊縱少腹微下，大氣皆去，病日已矣④。』|
|①陽極而陰受也。|
|②死，猶嘶也。言精氣皆嘶也。是故其死皆病六七日間者，以此也。|
|③邪氣漸退，經氣漸和，故少愈。|
|④大氣，謂大邪之氣也。是故其愈皆病十日已上者，以此也。|
|帝曰：『治之奈何？』|
|岐伯曰：『治之各通其藏脈，病日衰已矣，其未滿三日者可汗而已，其滿三日者可泄而已①。』|
|帝曰：『熱病已愈，時有所遺者，何也②？』|
|岐伯曰：『諸遺者，熱甚而強食之，故有所遺也。若此者，皆病已衰而熱有所藏，因其榖氣相薄，兩熱相合，故有所遺也。』|
|帝曰：『善。治遺奈何？』|
|岐伯曰：『視其虛實，調其逆從，可使必已矣③。』|
|①此言表裏之大體也。《正理傷寒論》曰：『脈大浮數，病為在表，可發其汗；脈細沈數，病在裏，可下之。』由此則雖日過多，但有表證，而脈大浮數，猶宜發汗，日數雖少，即有裏證，而脈沈細數，猶宜下之，正應隨脈證以汗下之。|
|②邪氣衰去不盡，如遺之在人也。|
|③審其虛實而補瀉之，則必已。|
|帝曰：『病熱當何禁之？』|
|岐伯曰：『病熱少愈，食肉則復，多食則遺，此其禁也①。』|
|帝曰：『其病兩感于寒者，其脈應與其病形何如？』|
|岐伯曰：『兩感于寒者，病一日則巨陽與少陰俱病，則頭痛口乾而煩滿②。二日則陽明與太陰俱病，則腹滿、身熱、不欲食、譫言③。三日則少陽與厥陰俱病，則耳聾、囊縮而厥、水漿不入、不知人，六日死④。』|
|①是所謂戒食勞也。熱雖少愈，猶未盡除，脾胃氣虛，故未能消化，肉堅食駐，故熱復生。復，謂復舊病也。|
|②《新校正》云：『按《傷寒論》云：煩滿而渴。』|
|③譫言，謂妄謬而不次也。《新校正》云：『按楊上善云：「多言也。」』|
|④巨陽與少陰為表裏，陽明與太陰為表裏，少陽與厥陰為表裏，故兩感寒氣同受其邪。|
|帝曰：『五藏已傷，六府不通，榮衞不行，如是之後，三日乃死，何也？』|
|岐伯曰：『陽明者，十二經脈之長也，其血氣盛，故不知人，三日其氣乃盡，故死矣①。凡病傷寒而成溫者，先夏至日者為病溫，後夏至日者為病暑，暑當與汗皆出勿止②。』|
|①以上承氣海，故三日氣盡乃死。|
|②此以熱多少盛衰而為義也。陽熱未盛為寒所制，故為病曰溫；陽熱大盛，寒不能制，故為病曰暑。然暑病者當與汗之令愈，勿反止之令其甚也。《新校正》云：『按凡病傷寒已下，《全元起本》在《奇病論》中，王氏移于此，楊上善云：「冬傷于寒輕者，夏至以前發為溫病；冬傷于寒甚者，夏至以後發為暑病。」』|


永康堂整體保健【Y.C.T】


