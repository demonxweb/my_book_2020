# 《評熱病論篇》　第三十三



**《評熱病論篇》　第三十三①**


---
- ①《新校正》云：『按《全元起本》在第五卷。』


黃帝問曰：『有病溫者，汗出輒復熱，而脈躁疾，不為汗衰，狂言，不能食，病名為何？』


岐伯對曰：『病名陰陽交，交者死也①。』


帝曰：『願聞其說！』


岐伯曰：『人所以汗出者，皆生于榖，榖生于精②。今邪氣交爭于骨肉而得汗者，是邪卻而精勝也③。精勝則當能食而不復熱。復熱者，邪氣也，汗者，精氣也。今汗出而輒復熱者，是邪勝也。不能食者，精無俾也④。病而留者，其壽可立而傾也⑤。且夫熱論曰：「汗出而脈尚躁盛者，死⑥。」今脈不與汗相應，此不勝其病也，其死明矣⑦。狂言者，是失志，失志者死⑧。今見三死，不見一生，雖愈必死也⑨。』
- ①交，謂交合，陰陽之氣不分別也。
- ②言榖氣化為精，精氣勝乃為汗。
- ③言初汗也。
- ④無俾，言無可使為汗也，榖不化則精不生，精不化流，故無可使。
- ⑤如是者，若汗出疾速，留著而不去，則其人壽命立至傾危也。《新校正》云：『詳病而留者，按王注病當作疾，又按《甲乙經》作而熱留者。』
- ⑥熱論，謂上古熱論也。凡汗後脈當遲靜，而反躁急以盛滿者，是真氣竭而邪盛，故知必死也。
- ⑦脈不靜而躁盛，是不相應。
- ⑧志舍于精，今精無可使，是志無所居，志不留居，則失志也。
- ⑨汗出脈躁盛一死，不勝其病二死，狂言失志者三死也。


帝曰：『有病身熱汗出煩滿，煩滿不為汗解，此為何病？』


岐伯曰：『汗出而身熱者，風也。汗出而煩滿不解者，厥也。病名曰風厥。』


帝曰：『願卒聞之！』


岐伯曰：『巨陽主氣故先受邪，少陰與其為表裏也，得熱則上從之，從之則厥也①。』


帝曰：『治之奈何？』


岐伯曰：『表裏剌之，飲之服湯②。』
- ①上從之，謂少陰隨從于太陽而上也。
- ②謂瀉太陽補少陰也。飲之湯者，謂止逆上之腎氣也。


帝曰：『勞風為病何如？』


岐伯曰：『勞風法在肺下①。其為病也，使人強上，冥視②。唾出若涕，惡風而振寒，此為勞風之病③。』
- ①從勞風生，故曰勞風。勞，謂腎勞也。腎脈者從腎上貫肝鬲入肺中，故腎勞風生上，居肺下也。
- ②《新校正》云：『按楊上善云：「強上，好仰也。冥視，謂合眼，視不明也。」又《千金方》「冥視」作「目眩」。』
- ③膀胱脈起于目內眥，上額交巔上，入絡腦，還出別下項，循肩髆內，俠脊，抵腰中，入循膂，絡腎。今腎精不足，外吸膀胱，膀胱氣不能上營，故使人頭項強而視不明也。肺被風薄，勞氣上熏，故令唾出若鼻涕狀，腎氣不足，陽氣內攻，勞熱相合，故惡風而振寒。


帝曰：『治之奈何？』


岐伯曰：『以救俛仰①。巨陽引精者三日，中年者五日，不精者七日②。欬出青黃涕，其狀如膿，大如彈丸，從口中，若鼻中出，不出則傷肺，傷肺則死也③。』
- ①救，猶止也。俛仰，謂屈伸也，言止屈伸于動作，不使勞氣滋蔓。
- ②《新校正》云：『按《甲乙經》作三日中，若五日，《千金方》作候之三日及五日中，不精明者是也，與此不同。』
- ③巨陽者，膀胱之脈也。膀胱與腎為表裏，故巨陽引精也。巨，大也。然太陽之脈，吸引精氣，上攻于肺者三日，中年者五日，素不以精氣用事者七日，當欬出稠涕，其色青黃如膿狀，平調欬者從咽而上出于口，暴卒欬者氣衝突于蓄門而出于鼻，夫如是者，皆腎氣勞竭，肺氣內虛，陽氣奔廹之所為，故不出則傷肺也，肺傷則榮衛散解，魄不內治故死。《新校正》云：『按王氏云：「卒暴欬者，氣衝突于蓄門而出于鼻。」按《難經》七衝門無蓄門之名，疑是賁門。楊操云：「賁者，鬲也，胃氣之所出，胃出穀氣以傳于肺，肺在鬲上，故胃為賁門。」』


帝曰：『有病腎風者，面胕**痝**然，壅害于言，可剌否①？』


岐伯曰：『虛不當剌，不當剌而剌，後五日其氣必至②。』


帝曰：『其至何如？』


岐伯曰：『至必少氣，時熱，時熱從胸背上至頭，汗出手熱，口乾苦渴，小便黃，目下腫，腹中鳴，身重難以行，月事不來，煩而不能食，不能正偃，正偃則欬，病名曰風水，論在剌法中③。』
- ①**痝**然，腫起貌。壅，謂目下壅如臥蠶形也。腎之脈從腎上貫肝鬲入肺中，循喉嚨俠舌本，故妨害于言語。→【痝﹝疒龙﹞：音，ㄇㄤˊ。意：病困。酒病。腫起：「腎風之狀，多汗，惡風，面痝然浮腫」。】
- ②至，謂病氣來至也，然謂藏配一日而五日至腎，夫腎已不足，風內薄之，謂腫為實，以鍼大泄，反傷藏氣，真氣不足不可復，故剌後五日其氣必至也。
- ③剌法篇名今經亡。


帝曰：『願聞其說！』


岐伯曰：『邪之所湊，其氣必虛。陰虛者陽必湊之，故少氣時熱而汗出也。小便黃者，少腹中有熱也。不能正偃者，胃中不和也，正偃則欬甚上廹肺也。諸有水氣者，微腫先見于目下也。』


帝曰：『何以言！』


岐伯曰：『水者，陰也，目下亦陰也。腹者，至陰之所居，故水在腹者，必使目下腫也。真氣上逆，故口苦、舌乾、臥不得正偃，正偃則欬出清水也。諸水病者，故不得臥，臥則驚，驚則欬甚也。腹中鳴者，病本于胃也，薄脾則煩不能食。食不下者，胃脘隔也。身重難以行者，胃脈在足也。月事不來者，胞脈閉也。胞脈者，屬心而絡于胞中，今氣上廹肺，心氣不得下通，故月事不來也①。』


帝曰：『善。』
- ①考上文所釋之義，未解熱從胸背上至頭汗出手熱口乾苦渴之義，應古論簡脫而此差謬之爾，如是者何，腎少陰之脈從腎上貫肝鬲入肺中，循喉嚨俠舌本，又膀胱太陽之脈從目內眥上額交巔上，其支者從巔至耳上角，其直者從巔入絡腦還出別下項，循肩髆內俠脊抵腰中，入循膂。今陰不足而陽有餘，故熱從胸背上至頭而汗出、口乾苦、渴也。然心者陽藏也，其脈行于臂手；腎者陰藏也，其脈循于胸足，腎不足則心氣有餘，故手熱矣。又以心腎之脈俱是少陰脈也。


永康堂整體保健【Y.C.T】


