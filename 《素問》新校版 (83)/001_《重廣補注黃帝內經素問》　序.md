# 《重廣補注黃帝內經素問》　序

臣聞安不忘危，存不忘亡者，往聖之先務。求民之瘼，恤民之隱者，上主之深仁。在昔黃帝之禦極也，以理身緒，餘治天下，
坐於明堂之上，臨觀八極，考建五常，以謂人之生也，負陰而抱陽，食味而被色，外有寒暑之相盪，內有喜怒之交侵，天昏劄瘥，
國家代有，將欲斂時，五福以敷，鍚厥庶民，乃與岐伯上窮天紀，下極地理，遠取諸物，近取諸身，更相問難，垂法以福，萬出於是。
雷公之倫，授業傳之，而內經作矣。歷代寶之，未有失墜，蒼周之興，秦和述六氣之論，具明於左史，厥後越人得其一二，演而述難經，
西漢倉公傳其舊學，東漢仲景撰其遺論，晉皇甫謐剌而為甲乙，及隋楊上善纂而為太素，時則有全元起者，始為之訓解，闕第七一篇。
迄唐寶應中，太僕王冰篤好之，得先師所藏之卷，大為次註，猶是三皇遺文爛然可觀，惜乎唐令列之醫學，付之執技之流，
而薦紳先生罕言之。去聖已遠，其術晻昧，是以文注紛錯，義理混淆，殊不知三墳之餘，帝王之高致，聖賢之能事，唐堯之授四時，
虞舜之齊七政，神禹修六府，以興帝功，文王推六子，以敘卦氣，伊尹調五味以致君，箕子陳五行以佐世，其致一也。柰何以至精至微之道，
傳之以至下至淺之人，其不廢絕，為已幸矣，頃在嘉祐中，仁宗念聖祖之遺事將墜於地，廼詔通知其學者，俾之是正，臣等承乏典校，伏念旬歲，
遂乃搜訪中外，裒集眾本，浸尋其義，正其訛舛，十得其三四，餘不能具。竊謂未足以稱明詔副聖意，而又採漢唐書錄古醫經之存於世者，
得數十家，敘而考正焉。貫穿錯綜，磅礡會通，或端本以尋支，或泝流而討源，定其可知，次以舊目，正繆誤者六千餘字，增注義者二千餘條。
一言去取必有稽考，舛文疑義於是詳明，以之治身，可以消患於未兆。施於有政，可以廣生於無窮。恭惟皇帝撫大同之運，擁無疆之休，
述先志以奉成，興微學而永正，則和氣可召，災害不生，陶一世之民，同躋於壽域矣。
國子博士臣高保衡、光祿卿直秘閣臣林億等謹上


