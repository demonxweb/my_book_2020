# 《痺論篇》　第四十三

|**《痺論篇》　第四十三①**|
|①《新校正》云：『按《全元起本》在第八卷。』|
|黃帝問曰：『痺之安生①？』|
|岐伯對曰：『風、寒、濕三氣雜至，合而為痺也②。其風氣勝者，為行痺；寒氣勝者，為痛痺；濕氣勝者，為著痺也③。』|
|①安，猶何也，言何以生。|
|②雖合而為痺，發起亦殊矣。|
|③風則陽受之，故為痺行；寒則陰受之，故為痺痛；濕則皮肉筋脈受之，故為痺著而不去也，故乃痺從風、寒、濕之所生也。|
|帝曰：『其有五者何也①？』|
|岐伯曰：『以冬遇此者為骨痺；以春遇此者為筋痺；以夏遇此者為脈痺；以至陰遇此者為肌痺；以秋遇此者為皮痺②。』|
|①言風、寒、濕氣各異，則三痺生有五，何氣之勝也。|
|②冬主骨，春主筋，夏主脈，秋主皮，至陰主肌肉，故各為其痺也。至陰謂戊已月及土寄王月也。|
|帝曰：『內舍五藏六府，何氣使然①？』|
|岐伯曰：『五藏皆有合病，久而不去者，內舍于其合也②。故骨痺不已，復感于邪，內舍于腎；筋痺不已，復感于邪，內舍于肝；脈痺不已，復感于邪，內舍于心；肌痺不已，復感于邪，內舍于脾；皮痺不已，復感于邪，內舍于肺。所謂痺者，各以其時，重感于風、寒、濕之氣也③。|
|①言皮肉筋脈痺，以五時之外遇，然內居藏府何以致之。|
|②肝合筋，心合脈，脾合肉，肺合皮，腎合骨，久病不去則入于是。|
|③時，謂氣王之月也。肝王春，心王夏，肺王秋，腎王冬，脾王四季之月。感，謂感應也。|
|凡痺之客五藏者，肺痺者，煩滿喘而嘔①；心痺者，脈不通，煩則心下鼓，暴上氣而喘，嗌乾，善噫，厥氣上則恐②；肝痺者，夜臥則驚，多飲，數小便，上為引如懷③。腎痺者，善脹，尻以代踵，脊以代頭④。脾痺者，四支解墯，發欬，嘔汁，上為大塞⑤。|
|①以藏氣應息，又其脈還循胃口，故使煩滿喘而嘔。|
|②心合脈，受邪則脈不通利也，邪氣內擾，故煩也。手心主心包之脈，起于胸中，出屬心包，下鬲。手少陰心脈，起于心中，出屬心系，下鬲，絡小腸，其支別者，從心系上俠咽喉，其直者，復從心系卻上肺，故煩則心下鼓滿，暴上氣而喘，嗌乾也。心主為噫，以下鼓滿，故噫之以出氣也。若是逆氣上乘于心，則恐畏也，神懼淩弱故爾。|
|②肝主驚駭，氣相應，故中夜臥則驚也。肝之脈循股陰，入髦中，環陰器，扺少腹，俠胃，屬肝，絡膽，上貫鬲，布脇肋，循喉嚨之後，上入頏顙，故多飲水，數小便，上引少腹如懷姙之狀。|
|③腎者，胃之關，關不利則胃氣不轉，故善脹也。尻以代踵，謂足攣急也。脊以代頭，謂身踡屈也。踵，足跟也。腎之脈起于足小指之下，斜趨足心，出于然骨之下，循內踝之後，別入跟中，以上**腨**內，出膕內廉，上股內後廉，貫脊，屬腎，絡膀胱，其直行者，從腎上貫肝鬲，入肺中，氣不足而受邪，故不伸展。《新校正》云：『詳然骨一作然穀。』**→【腨﹝月耑﹞：音，ㄔㄨㄢˋ。腨：小腿肚。】**|
|④土王四季，外主四支，故四支解墮，又以其脈起于足，循**腨䯒**，上膝股也。然脾脈入腹，屬腎，絡胃，上鬲，俠咽，故發欬、嘔汁，脾氣養肺，胃復連咽，故上為大塞也。**→【䯒〔骨行〕：音，ㄏㄥˊ。】**|
|腸痺者，數飲而出不得，中氣喘爭，時發飧泄①。胞痺者，少腹膀胱按之內痛，若沃以湯，澀于小便，上為清涕②。陰氣者，靜則神藏，躁則消亡③。飲食自倍，腸胃乃傷④。淫氣喘息，痺聚在肺；淫氣憂思，痺聚在心；淫氣遺溺，痺聚在腎；淫氣乏竭，痺聚在肝；淫氣肌絕，痺聚在脾⑤。諸痺不已亦益內也⑥。其風氣勝者，其人易已也。』|
|①大腸之脈，入缺盆，絡肺，下鬲，屬大腸。小腸之脈，又入缺盆，絡心，循咽，下鬲，扺胃，屬小腸。今小腸有邪，則脈不下鬲，脈不下鬲，則腸不行化，而胃氣蓄熱，故多飲水而不得下出也。腸胃中陽氣與邪氣奔喘交爭，得時通利，以腸氣不化，故時或得通則為飧泄。|
|②膀胱為津液之府，胞內居之，少腹處關元之中，內藏胞器，然膀胱之脈，起于目內眥，上額交巔上，入絡腦，還出別下項，循肩髆內，俠脊，抵腰中，入循膂，絡腎，屬膀胱，其支別者，從腰中下貫臀，入膕中，今胞受風、寒、濕氣，則膀胱太陽之脈不得下流于足，故少腹膀胱按之內痛，若沃以湯，澀于小便也。小便既澀，太陽之脈不得下行，故上爍其腦，而為清涕出于鼻竅矣。沃，猶灌也。《新校正》云：『按《全元起本》「內痛」二字作「兩髀」。』|
|③陰，謂五神藏也。所以說神藏與消亡者，言人安靜不涉邪氣，則神氣寧以內藏，人躁動觸冒邪氣，則神被害而離散，藏無所守，故曰消亡，此言五藏受邪之為痺也。|
|④藏以躁動致傷，府以飲食見損，皆謂過用越性，則受其邪，此言六府受邪之為痺也。|
|⑤淫氣，謂氣之妄行者，各隨藏之所主而入為痺也。《新校正》云：『詳從上凡痺之客五藏者至此，《全元起本》在《陰陽別論》中，此王氏之所移也。』|
|⑥從外不去，則益深至于身內。|
|帝曰：『痺其時有死者，或疼久者，或易已者，其故何也？』|
|岐伯曰：『其入藏者死，其留連筋骨間者疼，久其留皮膚間者易已①。』|
|帝曰：『其客于六府者何也？』|
|岐伯曰：『此亦其食飲居處為其病本也②。六府亦各有俞，風、寒、濕氣中其俞，而食飲應之，循俞而入，各舍其府也③。』|
|①入藏者死，以神去也。筋骨疼久，以其定也。皮膚易已，以浮淺也。由斯深淺，故有是不同。|
|②四方雖土地溫涼高下不同，物性剛柔食居不異，但動過其分，則六府致傷。《陰陽應象大論》曰：『水榖之寒熱，感則害六府。』《新校正》云：『按《傷寒論》曰：「物性剛柔，食居亦異。」』|
|③六府俞，亦謂背俞也。膽俞，在十椎之傍。胃俞，在十二椎之傍。三焦俞，在十三椎之傍。大腸俞，在十六椎之傍。小腸俞，在十八椎之傍。膀胱俞，在十九椎之傍。隨形分長短而取之，如是各去脊同身寸之一寸五分，并足太陽脈氣之所發也。《新校正》云：『詳六府俞并在本椎下兩傍，此注言在椎之傍者文略也。』|
|帝曰：『以鍼治之奈何？』|
|岐伯曰：『五藏有俞，六府有合，循脈之分，各有所發，各隨其過①。則病瘳也②。』|
|①《新校正》云：『按《甲乙經》「隨」作「治」。』|
|②肝之俞，曰太衝；心之俞，曰太陵；脾之俞，曰太白；肺之俞，曰太淵；腎之俞，曰太谿，皆經脈之所注也。太衝，在足大趾間本節後二寸陷者中。《新校正》云：『按《刺腰痛》注云：「太衝，在足大趾本節後內間二寸陷者中，動脈應手，刺可入同身寸之三分，留十呼，若灸者，可灸三壯。太陵，在手掌後骨兩筋間陷者中，刺可入同身寸之六分，留七呼，若灸者，可灸三壯。太白，在足內側核骨下陷者中，刺可入同身寸之三分，留七呼，若灸者，可灸三壯。太淵，在手掌後陷者中，刺可入同身寸之二分，留二呼，若灸者，可灸三壯。太谿，在足內踝後，跟骨上動脈陷者中，刺可入同身寸之三分，留七呼，若灸者，可灸三壯也。胃合入于三里，膽合入于陽陵泉，大腸合入于曲池，小腸合入于小海，三焦合入于委陽，膀胱合入于委中。三里在膝下三寸，**䯒**外廉兩筋間，刺可入同身寸之一寸，留七呼，若灸者，可灸三壯。陽陵泉，在膝下一寸，**䯒**外廉陷者中，刺可入同身寸之六分，留十呼，若灸者，可灸三壯。小海，在肘內大骨外去肘端五分陷者中，屈肘乃得之，刺可入同身寸之二分，留七呼，若灸者，可灸五壯。曲池，在肘外輔，屈肘，曲骨之中，刺可入同身寸之五分，留七呼，若灸者，可灸三壯。委陽，在足膕中外廉兩筋間，刺可入同身寸之七分，留五呼，若灸者，可灸三壯，屈伸而取之。委中，在膕中央，約文中動脈，刺可入同身寸之五分，留七呼，若灸者，可灸三壯。」』《新校正》云：『按刺熱注：「委中在足膝後屈處。」餘并同此，故經言循脈之分，各有所發，各隨其過則病瘳也。過，謂脈所經過處。』《新校正》云：『詳王氏以委陽為三焦之合，按《甲乙經》云：「委陽，三焦下輔俞也，足太陽之別絡，三焦之合，自在手少陽經天井穴，為少陽脈之所入為合。」詳此六府之合，俱引本經所入之穴，獨三焦不引本經所入之穴者，王氏之誤也。王氏但見《甲乙經》云：「三焦合于委陽。」彼說自異，彼又以「大腸合于巨虛上廉，小腸合于下廉」，此以曲池、小海易之，故知當以天井穴為合也。』**→【䯒〔骨行〕：音，ㄏㄥˊ。】**|
|帝曰：『榮衞之氣亦令人痺乎！』|
|岐伯曰：『榮者，水榖之精氣也，和調于五藏，灑陳于六府，乃能入于脈也①。故循脈上下，貫五藏絡六府也②。衞者，水榖之悍氣也，其氣慓疾滑利，不能入于脈也③。故循皮膚之中，分肉之間，熏于肓膜，散于胸腹④。逆其氣則病，從其氣則愈，不與風、寒、濕氣合，故不為痺。』|
|①《正理論》曰：『榖入于胃，脈道乃行，水入于經，其血乃成。』又《靈樞經》曰：『榮氣之道，內榖為實。』《新校正》云：『按別本「實」作「寶」，榖入于胃，氣傳與肺，精專者上行經隧，由此故水榖精氣合榮氣運行而入于脈也。』|
|③榮行脈內，故無所不至。|
|④悍氣，謂浮盛之氣也，以其浮盛之氣，故慓疾滑利，不能入于脈中也。|
|⑤皮膚之中，分肉之間，謂脈外也。肓膜，謂五藏之間，鬲中膜也，以其浮盛，故能布散于胸腹之中空虛之處，熏其肓膜，令氣宣通也。|
|帝曰：『善。痺或痛，或不痛，或不仁，或寒，或熱，或燥，或濕，其故何也？』|
|岐伯曰：『痛者，寒氣多也，有寒，故痛也①。其不痛不仁者，病久入深，榮衞之行濇，經絡時疏故不通②，皮膚不營，故為不仁③。其寒者，陽氣少，陰氣多，與病相益，故寒也④。其熱者，陽氣多，陰氣少，病氣勝，陽遭陰，故為痺熱⑤。其多汗而濡者，此其逢濕甚也。陽氣少，陰氣盛，兩氣相感，故汗出而濡也⑥。』|
|①風、寒、濕氣客于肉分之間，廹切而為沫，得寒則聚，聚則排分肉，肉裂則痛，故有寒則痛也。|
|②《新校正》云：『按《甲乙經》「不通」作「不痛」，詳《甲乙經》此條之不痛與不仁兩事，後言不痛是再明不痛之為重也。』|
|③不仁者，皮頑不知有無也。|
|④病本生于風、寒、濕氣，故陰氣益之也。|
|⑤遭，遇也。言遇于陰氣，陰氣不勝，故為熱。《新校正》云：『按《甲乙經》「遭」作「乘」。』|
|⑥中表相應則相感也。|
|帝曰：『夫痺之為病，不痛何也？』|
|岐伯曰：『痺在于骨則重，在于脈則血凝而不流，在于筋則屈不伸，在于肉則不仁，在于皮則寒，故具此五者則不痛也。凡痺之類，逢寒則蟲，逢熱則縱①。』|
|帝曰：『善。』|
|①蟲，謂皮中如蟲行。縱，謂縱緩不相就。《新校正》云：「按《甲乙經》「蟲」作「急」。」|


永康堂整體保健【Y.C.T】


