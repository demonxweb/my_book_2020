# 《離合真邪論篇》　第二十七



**《離合真邪論篇》　第二十七①**


---
- ①《新校正》云：『按《全元起本》在第一卷，名經合，第二卷重出，名真邪論。』


黃帝問曰：『余聞九鍼九篇，夫子乃因而九之，九九八十一篇，余盡通其意矣。經言氣之盛衰，左右傾移，以上調下，以左調右，有餘不足，補瀉于榮輸，余知之矣。此皆榮衛之傾移，虛實之所生，非邪氣從外入于經也。余願聞邪氣之在經也，其病人何如？取之奈何？』


岐伯對曰：『夫聖人之起度數，必應于天地，故天有宿度，地有經水，人有經脈①。天地溫和，則經水安靜；天寒地凍，則經水凝泣；天暑地熱，則經水沸溢；卒風暴起，則經水波湧而隴起②。
- ①宿，謂二十八宿。度，謂天之三百六十五度也。經水者，謂海水，瀆水，渭水，湖水，沔水，汝水，江水，淮水，漯水，河水，漳水，濟水也。以其內合經脈，故名之經水焉。經脈者，謂手足三陰三陽之脈，所以言者，以內外參合，人氣應通，故言之也。《新校正》云：『按《甲乙經》云：「足陽明外合于海水，內屬于胃；足太陽外合于瀆水，內屬膀胱；足少陽外合于渭水，內屬于膽；足太陰外合于湖水，內屬于脾；足厥陰外合于沔水，內屬于肝；足少陰外合于汝水，內屬于腎；手陽明外合于江水，內屬于大腸；手太陽外合于淮水，內屬于小腸；手少陽外合于漯水，內屬于三焦；手太陰外合于河水，內屬于肺；手心主外合于漳水，內屬于心包；手少陰外合于濟水，內屬于心。」』
- ②人經脈亦應之。


夫邪之入于脈也，寒則血凝泣，暑則氣淖澤，虛邪因而入客，亦如經水之得風也。經之動脈，其至也，亦時隴起，其行于脈中，循循然①。其至寸口中手也，時大時小，大則邪至，小則平，其行無常處②。在陰與陽，不可為度③。從而察之三部九候，卒然逢之，早遏其路④。吸則內鍼，無令氣忤，靜以久留，無令邪布，吸則轉鍼，以得氣為故，候呼引鍼，呼盡乃去，大氣皆出，故命曰瀉⑤。』
- ①循循然，順動貌，言隨順經脈之動息，因循呼吸之往來，但形狀或異耳。循循，一為**輴輴**。**→【****輴﹝車盾﹞：音，ㄔㄨㄣ。意：古代行泥濘道路的一種交通工具。。】**
- ②大，謂大常平之形診。小者，非細小之謂也，以其比大，則謂之小，若無大以比，則自是平常之經氣爾。然邪氣者，因其陰氣則入陰經，因其陽氣則入陽脈，故其行無常處也。
- ③以隨經脈之流運也。
- ④逢，謂逢遇。遏，謂遏絕。三部之中，九候之位，卒然逢遇，當按而止之，即而瀉之。逕路既絕，則大邪之氣無能為也。所謂瀉者，如下文云：。
- ⑤按經之旨，先補真氣乃瀉其邪也。何以言之，下文補法，呼盡內鍼，靜以久留，此段瀉法，吸則內鍼，又靜以久留，然呼盡則次其吸，吸至則不兼呼，內鍼之候既同，久留之理復一，則先補之義，昭然可知。《鍼經》云：『瀉曰迎之。迎之，意必持而內之，放而出之，排陽出鍼，疾氣得泄。補曰隨之。隨之，意若忘之，若行若悔，如蚊虻止，如留如還。』則補之必久留也。所以先補者，真氣不足，鍼乃瀉之，則經脈不滿，邪氣無所排遣，故先補真氣，令足後乃瀉出其邪矣。引，謂引出去，謂離穴，候呼而引至其門，呼盡而乃離穴戶，則經氣審以平定，邪氣無所勾留，故大邪之氣，隨鍼而出也。呼，謂氣出。吸，謂氣入。轉，謂轉動也。大氣，謂大邪之氣，錯亂陰陽者也。


帝曰：『不足者，補之奈何？』


岐伯曰：『必先捫而循之，切而散之，推而按之，彈而怒之，抓而下之，通而取之，外引其門，以閉其神①。呼盡內鍼，靜以久留，以氣至為故②。如待所貴，不知日暮③。其氣以至，適而自護④。候吸引鍼，氣不得出，各在其處，推闔其門，令神氣存，大氣留止，故命曰補⑤。』
- ①捫循，謂手摸。切，謂指按也。捫而循之，欲氣舒緩；切而散之，使經脈宣散；推而按之，排蹙其皮也；彈而怒之，使脈氣**䐜**滿也；抓而下之，置鍼準也；通而取之，以常法也；外引其門，以閉其神，則推而按之者也，謂蹙按穴外之皮，令當應鍼之處，鍼已放去，則不破之皮，蓋其所刺之門，門不開則神氣內守，故云以閉其神也。《調經論》曰：『外引其皮，令當其門戶，又曰推闔其門，令神氣存。』此之謂也。《新校正》云：『按王引調經論文，今詳非本論之文，傍見《甲乙經‧鍼道篇》，又曰已下，乃當篇之文也。』**→【䐜﹝月真﹞：音ㄔㄣ。】**
- ②呼盡內鍼，亦同吸也。言必以氣至而為去鍼之故，不以息之多數而便去鍼也。《鍼經》曰：『剌之而氣不至，無問其數，剌之氣至，去之勿復鍼。』此之謂也。無問息數，以為遲速之約，要當以氣至而鍼去，不當以鍼下氣未至而鍼出，乃更為也。
- ③諭人事于候氣也。暮，晚也。
- ④適，調適也。護，慎守也，言氣已平調則當慎守，勿令改變，使疾更生也。《鍼經》曰：『經氣已至，慎守勿失。』此其義也。所謂慎守，當如下說。《新校正》云：『詳王引《鍼經》之言，乃《素問‧寶命全形論》文，兼見于《鍼解論》耳。』
- ⑤正言也，外門已閉，神氣復存，候吸引鍼，大氣不泄補之為義，斷可知焉。然此大氣，謂大經之氣，流行榮衞者。


帝曰：『候氣奈何①？』


岐伯曰：『夫邪去絡入于經也，舍于血脈之中②。其寒溫未相得，如湧波之起也。時來時去，故不常在③。故曰：「方其來也，必按而止之，止而取之，無逢其衝而瀉之④。」
- ①謂候可取之氣也。
- ②《繆剌論》曰：『邪之客于形也，必先舍于皮毛，留而不去，入舍于孫脈，留而不去，入舍于絡脈，留而不去，入舍于經脈。』故云去絡入于經也。
- ③以周遊于十六丈二尺經脈之分，故不常在所候之處。
- ④衝，謂應水刻數之平氣也。《靈樞經》曰：『水下一刻，人氣在太陽；水下二刻，人氣在少陽；水下三刻，人氣在陽明；水下四刻，人氣在陰分。然氣在太陽，則太陽獨盛；氣在少陽，則少陽獨盛。夫見獨盛者，便謂邪來，以鍼瀉之，則反傷真氣。


真氣者，經氣也。經氣太虛，故曰：「其來不可逢。」此之謂也①。故曰：「候邪不審，大氣已過，瀉之則真氣脫，脫則不復，邪氣復至而病益蓄②。」故曰：「其往不可追。」此之謂也。不可掛以發者，待邪之至時而發鍼瀉矣③。若先若後者，血氣已盡，其病不可下④。故曰：「知其可取如發機，不知其取如扣椎。」故曰：「知機道者，不可掛以發；不知機者，扣之不發。」此之謂也⑤。』
- ①經氣應刻，乃謂為邪，工若瀉之，則深誤也。故曰：『其來不可逢。』
- ②不悟其邪，反誅無罪，則真氣泄脫，邪氣復侵，經氣大虛，故病彌蓄積。
- ③已隨經脈之流去，不可復追召使還。
- ④言輕微而有，尚且知之，況若湧波不知其至也。
- ⑤言不可取而取，失時也。《新校正》云：『按《全元起本》作血氣已虛，「盡」字當作「虛」字，此字之誤也。
- ⑥機者，動之微，言貴知其微也。


帝曰：『補瀉奈何？』


岐伯曰：『此攻邪也，疾出以去盛血，而復其真氣①。此邪新客，溶溶未有定處也。推之則前，引之則止②，逆而剌之，溫血也③。剌出其血，其病立已。』
- ①視有血者乃取之。
- ②言邪之新客，未有定居，推鍼補之，則隨補而前進，若引鍼致之，則隨引而留止也。若不出盛血而反溫之，則邪氣內勝，反增其害。
- ③盛者，瀉之；虛者，補之；不盛不虛，以經取之，則其法也。


帝曰：『善。然真邪以合，波隴不起，候之奈何？』


岐伯曰：『審捫循三部九候之盛虛而調之①。察其左右，上下相失，及相減者，審其病藏以期之②。不知三部者，陰陽不別，天地不分。地以候地，天以候天，人以候人，調之中府，以定三部。故曰：『剌不知三部九候，病脈之處，雖有大過且至，工不能禁也。』誅罰無過，命曰大惑，反亂大經，真不可復。用實為虛，以邪為真，用鍼無義，反為氣賊，奪人正氣，以從為逆，榮衞散亂，真氣已失，邪獨內著，絕人長命，予人天殃。不知三部九候，故不能久長③。因不知合之四時五行，因加相勝，釋邪攻正，絕人長命④。邪之新客來也，未有定處，推之則前，引之則止，逢而瀉之，其病立已⑤。』
- ①氣之在陰，則候其氣之在于陰分而剌之；氣之在陽，則候其氣之在于陽分而剌之，是謂逢時。《靈樞經》曰：『水下一刻，人氣在太陽；水下四刻，人氣在陰分也。積刻不已，氣亦隨在，周而復始。』故審其病藏以期其氣而剌之。
- ②禁，謂禁止也。然候邪之處尚未能知，豈復能禁止其邪氣耶！
- ③識非精辨，學未該明，且亂大經，又為氣賊，動為殘害，安可久平。
- ④非惟昧三部九候之為弊，若不知四時五行之氣序，亦足以殞絕其生靈也。
- ⑤再言之者，其法必然。


永康堂整體保健【Y.C.T】


