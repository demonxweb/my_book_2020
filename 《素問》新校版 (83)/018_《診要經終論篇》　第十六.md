# 《診要經終論篇》　第十六



**《診要經終論篇》　第十六①**


---
- ①《新校正》云：『按《全元起本》在第二卷。』


黃帝問曰：『診要何如？』


岐伯對曰：『正月二月天氣始方，地氣始發，人氣在肝①。三月四月天氣正方，地氣定發，人氣在脾②。五月六月天氣盛，地氣高，人氣在頭③。七月八月陰氣始殺，人氣在肺④。九月十月陰氣始冰，地氣始閉，人氣在心⑤。十一月十二月冰復，地氣合，人氣在腎⑥。
- ①方，正也。言天地氣正發，生其萬物也。木治東方，王七十二日，猶當三月節後一十二日，是木之用事，以月而取，則正月二月人氣在肝。
- ②天氣正方，以陽氣明盛，地氣定發，為萬物華而欲實也。然季終土寄而王，土又生于丙，故人氣在脾。
- ③天陽赫盛，地焰高升，故言天氣盛，地氣高火性炎上，故人氣在頭也。
- ④七月三陰支生，八月陰始肅殺，故云陰氣始殺也。然陰氣肅殺，類合于金，肺氣象金，故人氣在肺也。
- ⑤陰氣始凝，地氣始閉，隨陽而入，故人氣在心。
- ⑥陽氣深復，故氣在腎也，夫氣之變也。故發生于木，長茂于土，盛高而上，肅殺于金，避寒于火，伏藏于水，斯皆隨順陰陽氣之升沈也。《五藏生成論》曰：『五藏之象可以類推。』此之謂氣類也。


故春刺散俞及與分理，血出而止①。甚者傳氣，閒者環也②。夏刺絡俞，見血而止，盡氣閉環，痛病必下③。秋刺皮膚循理。上下同法，神變而止④。冬刺俞竅于分理，甚者直下，閒者散下⑤。
- ①散俞，謂間穴。分理，謂肌肉分理。《新校正》云：『按《四時刺逆從論》云：「春氣在經脈。」此散俞即經脈之俞也。又《水熱穴論》云：「春取絡脈分肉。」』
- ②辨疾氣之間甚也。傳，謂相傳。環，謂循環也。相傳則傳所不勝，循環則周廻于五氣也。《新校正》云：『按《太素》「環也」作「環已」。』
- ③盡氣，謂出血而盡鍼，下取所病脈盛邪之氣也，邪氣盡已，穴俞閉密則經脈循環而痛病之氣必下去矣。以陽氣大盛，故為是法刺之。《新校正》云：『按《四時刺逆從論》云：「夏氣在孫絡。」此絡俞即孫絡之俞也。又《水熱穴論》云：「夏取盛經分腠。」』
- ④循理，謂循肌肉之分理也。上，謂手脈。下，謂足脈。神變，謂脈氣變易與未刺時異也。脈者，神之用，故爾言之。《新校正》云：『按《四時刺逆從論》云：「秋氣在皮膚。」義與此合，又《水熱穴論》云：「取俞以瀉陰邪，取合以虛陽邪。」皇甫士安云：「是始秋之治變。」』
- ⑤直下，謂直爾下之。散下，謂散佈下之。《新校正》云：『按《四時刺逆從論》云：「冬氣在骨髓。」此俞竅即骨髓之俞竅也。又《水熱穴論》云：「冬取井榮。」皇甫士安云：「是末冬之治變也。」』


春夏秋冬各有所刺，法其所在，春刺夏分，脈亂氣微，入淫骨髓，病不能愈，令人不嗜食又且少氣①。春刺秋分，筋攣逆氣，環為欬嗽，病不愈，令人時驚又且哭②。春刺冬分，邪氣著藏，令人脹病不愈，又且欲言語③。
- ①心主脈，故脈亂氣微，水受氣于夏，腎主骨，故入淫于骨髓也。心火微則胃土不足，故不嗜食而少氣也。《新校正》云：『按《四時刺逆從論》云：「春刺絡脈，血氣外溢，令人少氣。」』
- ②木受氣于秋，肝主筋，故刺秋分則筋攣也。若氣逆環周，則為欬嗽，肝主驚，故時驚，肺主氣，故氣逆又且哭也。《新校正》云：『按《四時刺逆從論》云：「春刺肌肉，血氣環逆，令人上氣也。」』
- ③冬主陽氣伏藏，故邪氣著藏腎，實則脹，故刺冬分則令人脹也。火受氣于冬，心主言，故欲言語也。《新校正》云：『按《四時刺逆從論》云：「春刺筋骨，血氣內著，令人腹脹。」』


夏刺春分，病不愈，令人解墯①。夏刺秋分，病不愈，令人心中欲無言，惕惕如人將捕之②。夏刺冬分，病不愈，令人少氣，時欲怒③。
- ①肝養筋，肝氣不足，故筋力解墯。《新校正》云：『按《四時刺逆從論》云：「夏刺經脈，血氣乃竭，令人解墮。」』
- ②肝木為語，傷秋分則肝木虛，故恐如人將捕之，肝不足故欲無言而復恐也。《新校正》云：『按《四時刺逆從論》云：「夏刺肌肉，血氣內卻，令人善恐。」《甲乙經》作悶。』
- ③夏傷于腎，肝肺孛之志，內不足，故令人少氣時欲怒也。《新校正》云：『按《四時刺逆從論》云：「夏刺筋骨，血氣上逆，令人善怒。」』


秋刺春分，病不已，令人惕然欲有所為，起而忘之①。秋刺夏分，病不已，令人益嗜臥，又且善夢②。秋剌冬分，病不已，令人灑灑時寒③。
- ①肝虛故也，刺不當也。《新校正》云：『按《四時刺逆從論》云：「秋刺經脈，血氣上逆，令人善忘。」』
- ②心氣少則脾氣孤，故令嗜臥。心主夢，神為之，故令善夢《新校正》云：『按《四時刺逆從論》云：「秋刺絡脈，氣不外行，令人臥不能動。」』
- ③陰氣上干，故時寒也，灑灑寒貌。《新校正》云：『按四時剌逆從論云：「秋刺筋骨血氣，內令人寒慄。」』


冬刺春分，病不已，令人欲臥不能眠，眠而有見①。冬刺夏分，病不愈，氣上發為諸痺②。冬刺秋分，病不已，令人善渴③。
- ①肝氣少，故令欲臥不能眠，肝主目，故眠而如見有物之形狀也。《新校正》云：『按《四時刺逆從論》云：「冬刺經脈，血氣皆脫，令人目不明。」』
- ②泄脈氣故也。《新校正》云：『按《四時刺逆從論》云：「冬刺絡脈，血氣外泄，留為大痺。」』
- ③肺氣不足故發渴。《新校正》云：『按《四時刺逆從論》云：「冬刺肌肉，陽氣竭絕，令人善渴。」


凡刺胸腹者，必避五藏①。中心者，環死②。中脾者，五日死③。中腎者，七日死④。中肺者，五日死⑤。中鬲者，皆為傷中，其病雖愈，不過一嵗必死⑥。
- ①心肺在鬲上，腎肝在鬲下，脾象土而居中，故刺胸腹必避之五藏者，所以藏精神魂魄意志，損之則五神去，神去則死至，故不可不慎也。
- ②氣行如環之一周則死也，正謂周十二辰也。《新校正》云：『按《刺禁論》云：「一日死其動為噫。」《四時刺逆從論》同此經，闕刺中肝死日。《刺禁論》云：「中肝五日死，其動為語。」《四時刺逆從論》同也。』
- ③土數五也。《新校正》云：『按《刺禁論》云：「中脾十日死，其動為吞。」《四時刺逆從論》同。』
- ④水成數六，水數畢當至七日而死。一云十日死，字之誤也。《新校正》云：『按《刺禁論》云：「中腎六日死，其動為嚏。」《四時刺逆從論》云：「中腎六日死，其動為嚏欠。」』
- ⑤金生數四，金數畢當至五日而死。一云三日死，亦字誤也。《新校正》云：『按《刺禁論》云：「中肺三日死，其動為欬。」《四時刺逆從論》同。王注《四時刺逆從論》云：「此三論皆岐伯之言而不同者，傳之誤也。」』
- ⑥五藏之氣，同主一年，鬲傷則五藏之氣互相剋伐，故不過一嵗必死。


刺避五藏者，知逆從也。所謂從者，鬲與脾腎之處，不知者反之①。刺胸腹者，必以布憿著之，乃從單布上刺②。刺之不愈，復刺③。刺鍼必肅④。刺腫搖鍼⑤。經刺勿搖⑥。此刺之道也。』
- ①腎著于脊，脾藏居中，鬲連于脇際。知者為順，不知者反傷其藏。
- ②形定則不誤中于五藏也。《新校正》云：『按別本「憿」一作「撽」又作「檄」。』
- ③要以氣至為効也。《鍼經》曰：『刺之氣不至，無問其數，刺之氣至，去之勿復鍼。』此之謂也。
- ④肅，謂靜肅，所以候氣之存亡。
- ⑤以出大膿血故。
- ⑥經氣不欲泄故。


帝曰：『願聞十二經脈之終，奈何①？』


岐伯曰：『太陽之脈，其終也，戴眼、反折、瘈瘲，其色白，絕汗乃出，出則死矣②。少陽終者，耳聾、百節皆縱，目**寰**絕系，絕系一日半死，其死也，色先青白乃死矣③。
- ①終，謂盡也。
- ②戴眼，謂睛不轉而仰視也。然足太陽脈起于目內眥，上額交巔，上從巔入絡腦，還出別下項，循肩髆內，俠脊抵腰中，其支別者，下循足至小指外側。手太陽脈起于手小指之端，循臂上肩入缺盆，其支別者上頰至目內眥，抵足太陽。《新校正》云：『按《甲乙經》作斜絡于顴，又其支別者從缺盆循頸上頰至目外眥。』《新校正》云：『按《甲乙經》「外」作「兌」。』故戴眼、反折、瘈瘲、色白、絕汗乃出也。絕汗，謂汗暴出如珠而不流，旋復乾也。太陽極則汗出，故出則死。
- ③足少陽脈起于目銳眥，上抵頭角，下耳後，其支別者從耳後入耳中，出走耳前。手少陽脈其支別者從耳後亦入耳中，出走耳前，故終則耳聾、目**寰**絕系也。少陽主骨，故氣終則百節縱緩，色青白者，金木相薄也，故見死矣。**寰**，謂直視如驚貌。


陽明終者，口目動作、善驚、妄言、色黃，其上下經盛，不仁則終矣①。少陰終者，面黑齒長而垢，腹脹閉，上下不通而終矣②。太陰終者，腹脹閉不得息，善噫、善嘔③。嘔則逆，逆則面赤④。不逆則上下不通，不通則面黑皮毛焦而終矣⑤。
- ①足陽明脈起于鼻交頞中，下循鼻外，入上齒縫中，還出俠口，環脣，下交承漿，卻循頤後下廉，出大迎，循頰車，上耳前，過客主人，循髮際至額顱，其支別者，從大迎前下人迎，循喉嚨入缺盆下鬲。手陽明脈起于手，循臂至肩上，出于柱骨之會上，下入缺盆，絡肺，其支別者，從缺盆上頸貫頰，下入齒中，還出俠口，交人中，左之右，右之左，上俠鼻鼽，抵足陽明。《新校正》云：『按《甲乙經》「鼽」作「孔」，無抵足陽明四字。』故終則口目動作也，口目動作，謂目睒睒而鼓頷也。胃病則惡人與火，聞木音則惕然而驚又罵詈，罵詈而不避親疏，故善驚妄言也。黃者，土色，上謂手脈，下謂足脈也。經盛，謂面目頸頷足跗腕脛皆躁盛而動也。不仁，謂不知善惡。如是者皆氣竭之徵也，故終矣。
- ②手少陰氣絕則血不流。足少陰氣絕則骨不緛，骨硬則斷，上宣故齒長而積垢，汗血壞則皮色死，故面色如漆而不赤也。足少陰脈從腎上貫肝鬲入肺中，手少陰脈起于心中，出屬心系下鬲絡小腹。故其終則腹脹閉，上下不通也。《新校正》云：『詳王注云：「骨不緛，骨硬。」按《難經》及《甲乙經》云：「骨不濡則肉弗能著，當作骨不濡。」手少陰脈絡小腹，《甲乙經》作脈絡小腸。』
- ③足太陰脈行從股內前廉，入腹屬脾，絡胃上鬲。手太陰脈起于中焦，下絡大腸，還循胃口，上鬲屬肺，故終則如是也。《靈樞經》曰：『足太陰之脈，動則病，食則嘔，腹脹、善噫也。』
- ④嘔則氣逆，故面赤。《新校正》云：『按《靈樞經》作善噫，噫則嘔，嘔則逆。』
- ⑤嘔則上通，故但面赤。不嘔則下已閉，上復不通，心氣外燔，故皮毛焦而終矣。何者？足太陰脈支別者，復從胃別上鬲注心中，由是則皮毛焦，乃心氣外燔而生也。


厥陰終者，中熱、嗌乾、善溺、心煩，甚則舌卷卵上縮而終矣①。此十二經之所敗也②。』
- ①足厥陰絡循脛上皋，結于莖，其正經入毛中，下過陰器，上抵小腹，俠胃，上循喉嚨之後，入頏**顙**。手厥陰脈起于胸中，出屬心包，故終則中熱、嗌乾、善溺、心煩矣。《靈樞經》曰：『肝者，筋之合也。』筋者，聚于陰器而脈絡于舌本，故甚則舌卷卵上縮也，又以厥陰之脈過陰器故爾。《新校正》云：『按《甲乙經》「皋」作「睪」，「過」作「環」。**→【顙〔桑頁〕：音，ㄙㄤˇ。】**
- ②手三陰三陽，足三陰三陽，則十二經也。敗，謂氣終盡而敗壞也。《新校正》云：『詳十二經又出《靈樞經》與素問。』


永康堂整體保健【Y.C.T】


