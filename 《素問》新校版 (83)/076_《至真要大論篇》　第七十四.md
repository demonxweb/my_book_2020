# 《至真要大論篇》　第七十四

|**重廣補注《黃帝內經·素問》卷　第二十二**|
|---|
|啟玄子次注，林億、孫奇、高保衡等奉敕校正，孫兆重改誤。|
|**《至真要大論》**|
|**《至真要大論篇》　第七十四**|
|黃帝問曰：『五氣交合，盈虛更作，余知之矣，六氣分治，司天地者，其至何如①？』|
|岐伯再拜對曰：『明乎哉問也！天地之大紀，人神之通應也②。』|
|帝曰：『願聞上合昭昭，下合冥冥，奈何？』|
|岐伯曰：『此道之所主，工之所疑也③。』|
|帝曰：『願聞其道也。』|
|岐伯曰：『厥陰司天，其化以風④。少陰司天，其化以熱⑤。太陰司天，其化以濕⑥。少陽司天，其化以火⑦。陽明司天，其化以燥⑧。太陽司天，其化以寒⑨。以所臨藏位，命其病者也⑩。』|
|①五行主歲，歲有少多，故曰盈虛更作也。《天元紀大論》曰：『其始也，有餘而往，不足隨之，不足而往，有餘從之。』則其義也。天分六氣，散生太虛，三之氣司天，終之氣監地，天地生化，是為大紀，故言司天地者，餘四可知矣。|
|②天地變化，人神運為，中外雖殊，然其通應則一也。|
|③不知其要，流散無窮。|
|④飛揚鼓拆，和氣發生，萬物榮枯，皆因而化變成敗也。|
|⑤炎蒸鬱燠，故庶類蕃茂。|
|⑥雲雨潤澤，津液生成。|
|⑦炎熾赫烈，以爍寒災。|
|⑧乾化以行，物無濕敗。|
|⑨對陽之化也。《新校正》云：『詳注云對陽之化，陽字疑誤。』|
|⑩肝木位東方，心火位南方，脾土位西南方及四維，肺金位西方，腎水位北方，是五藏定位。然六氣禦五運，所至氣不相得則病，相得則和，故先以六氣所臨，後言五藏之病也。|
|帝曰：『地化奈何？』|
|岐伯曰：『司天同候，間氣皆然①。』|
|帝曰：『間氣何謂？』|
|岐伯曰：『司左右者，是謂間氣也②。』|
|帝曰：『何以異之？』|
|岐伯曰：『主歲者，紀歲。間氣者，紀步也③。』|
|①六氣之本，自有常性，故雖位易而化治皆同。|
|②六氣分化，常以二氣司天地，為上下吉凶勝復，客主之事，歲中悔吝，從而明之，餘四氣散居左右也，故《陰陽應象大論》曰：『天地者，萬物之上下；左右者，陰陽之道路。』此之謂也。|
|③歲，三百六十五日四分日之一。步，六十日餘八十七刻半也。積步之日而成歲也。|
|帝曰：『善。歲主奈何？』|
|岐伯曰：『厥陰司天為風化①。在泉為酸化②。司氣為蒼化③。間氣為動化④。|
|①巳亥之歲，風高氣遠，雲飛物揚，風之化也。|
|②寅申之歲，木司地氣，故物化從酸。|
|③木運之氣，丁壬之歲化，蒼青也。|
|④徧主六十日餘八十七刻半也。《新校正》云：『詳丑未之歲，厥陰為初之氣，子午之歲為二之氣，辰戌之歲為四之氣，卯酉之歲為五之氣。』|
|少陰司天為熱化①。在泉為苦化②。不司氣化③。居氣為灼化④。|
|①子午之歲，陽光熠燿，暄暑流行，熱之化也。|
|②卯酉之歲，火司地氣，故物以苦生。|
|③君不主運。《新校正》云：『按《天元紀大論》云：「君火以名，相火以位，謂君火不主運也。」』|
|④六十日餘八十七刻半也，居本位，君火為居，不當間之也。《新校正》云：『詳少陰不日間氣而云居氣者，蓋尊君火無所不居，不當間之也。王注云居本位為居，不當間之，則居他位不為居，而可間也。寅申之歲為初之氣，丑未之歲為二之氣，巳亥之歲為四之氣，辰戌之歲為五之氣也。』|
|太陰司天為濕化①。在泉為甘化②。司氣為**黅**化③。間氣為柔化④。|
|①丑未之歲，埃鬱矇昧，雲雨潤濕之化也。|
|②辰戌之歲也，土司地氣，故甘化先焉。|
|③土運之氣，甲己之歲。**黅**，黃也。|
|④濕化行則庶物柔緛。《新校正》云：『詳太陰卯酉之歲為初之氣，寅申之歲為二之氣，子午之歲為四之氣，巳亥之歲為五之氣。』|
|少陽司天為火化①。在泉為苦化②。司氣為丹化③。間氣為明化④。|
|①寅申之歲也。炎光赫烈，燔灼焦然，火之化也。|
|②巳亥之歲也。火司地氣，故苦化先焉。|
|③火運之氣，戊癸歲也。|
|④明，炳明也，亦謂霞燒。《新校正》云：『詳少陽辰戌之歲為初之氣，卯酉之歲為二之氣，寅申之歲為四之氣，丑未之歲為五之氣。』|
|陽明司天為燥化①。在泉為辛化②。司氣為素化③。間氣為清化④。|
|①卯酉之歲，清切高明，霧露蕭瑟，燥之化也。|
|②子午之歲也，金司地氣，故辛化先焉。|
|③金運之氣，乙庚歲也。|
|④風生高勁，草木清冷，清之化也。《新校正》云：『詳陽明巳亥之歲為初之氣，辰戌之歲為二之氣，寅申之歲為四之氣，丑未之歲為五之氣。』|
|太陽司天為寒化①。在泉為鹹化②。司氣為玄化③。間氣為藏化④。故治病者，必明六化，分治五味，五色所生，五藏所宜，廼可以言盈虛病生之緒也⑤。』|
|①辰戌之歲，嚴肅峻整，慘**慄**凝堅，寒之化也。**→【慄〔忄栗〕：音，ㄌㄧˋ。意：同「栗」。】**|
|②丑未之歲，水司地氣，故化從鹹。|
|③水運之氣，丙辛歲也。|
|④陰凝而冷，庶物歛容，歲之化也。《新校正》云：『詳子午之歲太陽為初之氣，巳亥之歲為二之氣，卯酉之歲為四之氣，寅申之歲為五之氣也。』|
|⑤學不厭備習也。|
|帝曰：『厥陰在泉而酸化，先余知之矣。風化之行也，何如？』|
|岐伯曰：『風行于地，所謂本也，餘氣同法①。本乎天者，天之氣也；本乎地者，地之氣也②。天地合氣，六節分而萬物化生矣③。故曰：「謹候氣宜，無失病機。」此之謂也。』|
|①厥陰在泉，風行于地；少陰在泉，熱行于地；太陰在泉，濕行于地；少陽在泉，火行于地；陽明在泉，燥行于地；太陽在泉，寒行于地。故曰餘氣同法也。本，謂六氣之上，元氣也。|
|②化于天者為天氣，化于地者為地氣。《新校正》云：『按易曰：「本乎天者親上，本乎地者親下。」此之謂也。』|
|③萬物居天地之間，悉為六氣所生化，陰陽之用，未嘗有逃生化出陰陽也。|
|④病機下文具矣。|
|帝曰：『其主病何如①？』|
|岐伯曰：『司歲備物，則無遺主矣②。』|
|帝曰：『先歲物何也？』|
|岐伯曰：『天地之專精也③。』|
|帝曰：『司氣者何如④？』|
|岐伯曰：『司氣者，主歲同然，有餘不足也⑤。』|
|帝曰：『非司歲物，何謂也？』|
|岐伯曰：『散也⑥。故質同而異等也⑦。氣味有薄厚，性用有躁靜，治保有多少力，化有淺深，此之謂也⑧。』|
|①言采藥之歲也。|
|②謹候司天地所生化者，則其味王，當其歲也，故彼藥工專司歲氣，所收藥物則一歲二歲，其所主用無遺略也。今詳「前」字當作「則」。|
|③專精之氣，藥物肥膿，又于使用，當其正氣味也。《新校正》云：『詳「先歲」疑作「司歲」。』|
|④司運氣也。|
|⑤五運主歲者，有餘不足，比之歲物，恐有薄有餘之歲，藥專精也。|
|⑥非專精則散氣，散氣則物不純也。|
|⑦形質雖同，力用則異，故不尚之。|
|⑧物與歲不同者，何以此爾。|
|帝曰：『歲主藏害，何謂？』|
|岐伯曰：『以所不勝命之，則其要也①。』|
|帝曰：『治之奈何？』|
|岐伯曰：『上淫于下，所勝平之，外淫于內，所勝治之②。』|
|帝曰：『善。平氣何如？』|
|岐伯曰：『謹察陰陽所在而調之，以平為期，正者正治，反者反治③。』|
|①木不勝金，金不勝火之類是也。|
|②淫，謂行所不勝己者也。上淫于下，天之氣也；外淫于內，地之氣也。隨所制勝而以平治之也。制勝，謂五味寒熱溫涼，隨勝用之，下文備矣。《新校正》云：『詳天氣生歲，雖有淫勝，但當平調之，故不曰治而曰平也。』|
|③平，謂診平和之氣。|
|④知陰陽所在，則知尺寸應與不應，不知陰陽所在，則以得為失，以逆為從，故謹察之也。陰病陽不病，陽病陰不病，是為正病，則正治之，謂以寒治熱，以熱治寒也。陰位已見陽脈，陽位又見陰脈，是謂反病，則反治之，謂以寒治寒，以熱治熱也，諸方之制，鹹悉不然，故曰反者反治也。|
|帝曰：『夫子言察陰陽所在而調之，論言人迎與寸口相應，若引繩小大齊等，命曰平①。陰之所在，寸口何如②？』|
|岐伯曰：『視歲南北可知之矣。』|
|帝曰：『願卒聞之。』|
|岐伯曰：『北政之歲，少陰在泉，則寸口不應③。厥陰在泉，則右不應④。太陰在泉，則左不應⑤。南政之歲，少陰司天，則寸口不應⑥。厥陰司天則右不應，太陰司天則左不應⑦。諸不應者，反其診則見矣⑧。』|
|①《新校正》云：『詳論言至曰平，本《靈樞經》之文，今出《甲乙經》云：「寸口主中，人迎主外，兩者相應，俱往俱來，若引繩小大齊等。春夏人迎微大，秋冬寸口微大者，故名曰平也。」』|
|②陰之所在，脈沉不應，引繩齊等，其候頗垂，故問以明之。|
|③木火金水運，面北受氣，凡氣之在泉者，脈悉不見，唯其左右之氣脈可見之，在泉之氣，善則不見，惡者可見，病以氣及客主淫勝名之，在天之氣其亦然矣。|
|④少陰在右故。|
|⑤少陰在左故。|
|⑥土運之歲，面南行令，故少陰司天，則二手寸口不應也。|
|⑦亦左右義也。|
|⑧不應皆為脈沉，脈沉下者，仰手而沉，覆其手則沉為浮細，為大也。|
|帝曰：『尺候何如？』|
|岐伯曰：『北政之歲，三陰在下則寸不應，三陰在上則尺不應①。南政之歲，三陰在天則寸不應，三陰在泉則尺不應，左右同②。故曰：「知其要者一言而終，不知其要流散無窮。」此之謂也③。』|
|帝曰：『善。天地之氣，內淫而病，何如？』|
|岐伯曰：『歲厥陰在泉，風淫所勝，則地氣不明，平野昧，草廼早秀，民病灑灑振寒、善伸、數欠、心痛、支滿、兩脇裏急、飲食不下、鬲咽不通、食則嘔、腹脹、善噫，得後與氣則快然如衰，身體皆重④。|
|①司天曰上，在泉曰下。|
|②天不應寸，左右悉與寸不應，義同。|
|③要謂知陰陽所在也，知則用之不惑，不知則尺寸之氣沉浮小大常三歲一差，欲求其意，猶遶樹問枝，雖白首區區，尚未知所詣，況其旬月而可知乎。|
|④謂甲寅、丙寅、戊寅、庚寅、壬寅、甲申、丙申、戊申、庚申、壬申歲也。氣不明，謂天圍之際，氣色昏暗，風行地上，故平野皆然。昧，謂暗也。脅，謂兩乳之下及胠外也。伸，謂以欲伸努筋骨也。《新校正》云：『按《甲乙經》灑灑振寒、善伸數欠、為胃病。食則嘔、腹脹、善噫、得後與氣則快然如衰，身體皆重，為脾病。飲食不下、鬲咽不通，邪在胃脘也。蓋厥陰在泉之歲，木王而剋脾胃，故病如是。又按脈解云：「所謂食則嘔者，物盛滿而上溢，故嘔也。所謂得後與氣則快然如衰者，十二月陰氣下衰而陽氣且出，故曰得後與氣則快然如衰也。」』|
|歲少陰在泉，熱淫所勝則焰浮川澤，陰處反明，民病腹中常鳴、氣上衝胸、喘不能久立、寒熱、皮膚痛、目暝、齒痛、**䪼**腫、惡寒發熱如瘧，少腹中痛、腹大、蟄蟲不藏①。**→【****䪼****〔出頁〕：音，ㄓㄨㄛˊ。意：目下曰****䪼****】**|
|①謂乙卯、丁卯、己卯、辛卯、癸卯、乙酉、丁酉、己酉、辛酉、癸酉歲也。陰處北方也，不能久立，足無力也，腹大，謂心氣不足也，金火相簿而為是也。《新校正》云：『按《甲乙經》齒痛、**䪼**腫為大腸病，腹中雷鳴，氣常衝胸，喘不能久立，邪在大腸也。蓋少陰在泉之歲，火剋金，故大腸病也。』**→【****䪼****〔出頁〕：音，ㄓㄨㄛˊ。意：目下曰****䪼****】**|
|歲太陰在泉，草乃早榮①。濕淫所勝則埃昏巖穀，黃反見黑，至陰之交，民病飲積、心痛、耳聾、渾渾焞焞、嗌腫、喉痺，陰病血見少腹，痛腫不得小便，病衝頭痛，目似脫，項似拔，腰似折，髀不可以回，膕如結，**腨**如別②。**→【腨﹝月耑﹞：音，ㄔㄨㄢˋ。腨：小腿肚。】**|
|①《新校正》云：『詳此四字疑衍。』|
|②謂甲辰、丙辰、戊辰、庚辰、壬辰、甲戌、丙戌、戊戌、庚戌、壬戌歲也。太陰為土色，見應黃于天中，而反見于北方黑處也，水土同見。故曰：至陰之交，合其氣色也。衝頭痛，謂腦後眉間痛也。膕，謂膝後曲腳之中也，**腨䯒**後軟肉處也。《新校正》云：『按《甲乙經》耳聾渾渾焞焞，嗌腫喉痺為三焦病，為病衝頭痛，目似脫，項似拔，腰似折，髀不可以回，膕如結，**腨**如列，為膀胱足太陽病，又少腹腫痛不得小便，邪在三焦，蓋太陰在泉之歲，土正剋太陽，故病如是也。』**→【腨﹝月耑﹞：音，ㄔㄨㄢˋ。腨：小腿肚。】**|
|歲少陽在泉，火淫所勝則焰明郊野，寒熱更至，民病注泄赤白，少腹痛，溺赤，甚則血便，少陰同候①。|
|①謂乙巳、丁巳、己巳、辛巳、癸巳、乙亥、丁亥、己亥、辛亥、癸亥歲也。處寒之時，熱更其氣，熱氣既往，寒氣後來，故云更至也。餘候與少陰在泉正同。|
|歲陽明在泉，燥淫所勝則霿霧清暝，民病喜嘔，嘔有苦，善大息，心脅痛不能反側，甚則嗌乾、面塵、身無膏澤、足外反熱①。|
|①謂甲子、丙子、戊子、庚子、壬子、甲午、丙午、戊午、庚午、壬午歲也。霿霧，謂霧暗不分似霧也。清，薄寒也，言霧起霿暗，不辨物形而薄寒也。心脅痛，謂心之傍脇中痛也。面塵，謂面上如有觸冒塵土之色也。《新校正》云：『按《甲乙經》病喜嘔，嘔有苦，善大息，心脅痛不能反側，甚則面塵，身無膏澤，足外反熱，為膽病；嗌乾、面塵為肝病，蓋陽明在泉之歲，金王剋木，故病如是，又按脈解云：「少陽所謂心脅痛者，言少陽盛也。」盛者，心之所表也，九月陽氣盡而陰氣盛，故心脅痛，所謂不可反側者，陰氣藏物也。物藏則不動，故不可反側也。』|
|歲太陽在泉，寒淫所勝則凝肅慘**慄**，民病少腹控睪，引腰脊上衝心痛、血見、嗌痛、頷腫①。』**→【慄〔忄栗〕：音，ㄌㄧˋ。意：同「栗」。】**|
|①謂乙丑、丁丑、己丑、辛丑、癸丑、乙未、丁未、己未、辛未、癸未歲也。凝肅，謂寒氣靄空，凝而不動，萬物靜肅，其儀形也。慘**慄**，寒甚也。控，引也。睪，陰丸也。頷，頰車前，牙之下也。《新校正》云：『按《甲乙經》嗌痛、頷腫為小腸病，又少腹控睪、引腰脊上衝心肺，邪在小腸也。蓋太陽在泉之歲，水剋火，故病如是。』**→【慄〔忄栗〕：音，ㄌㄧˋ。意：同「栗」。】**|
|帝曰：『善。治之奈何？』|
|岐伯曰：『諸氣在泉，風淫于內，治以辛涼，佐以苦，以甘緩之，以辛散之①。熱淫于內，治以鹹寒，佐以甘苦，以酸收之，以苦發之②。濕淫于內，治以苦熱，佐以酸淡，以苦燥之，以淡泄之③。火淫于內治以鹹冷，佐以苦辛，以酸收之，以苦發之④。燥淫于內，治以苦溫，佐以甘辛，以苦下之⑤。寒淫于內，治以甘熱，佐以苦辛，以鹹瀉之，以辛潤之，以苦堅之⑥。』|
|①風性喜溫而惡清，故治之涼，是以勝氣治之也。佐以苦，隨其所利也。木苦急則以甘緩之，苦抑則以辛揚之。《藏氣法時論》曰：『肝苦急，急食甘以緩之，肝欲散，急食辛以散之。』此之謂也。食，亦音飼。己曰食，他曰飼也，大法正味如此，諸為方者不必盡用之，但一佐二佐，病已則止，餘氣皆然。|
|②熱性惡寒，故治以寒也。熱之大盛，甚于表者，以苦發之，不盡復寒制之，寒制不盡，復苦發之，以酸收之。甚者再方，微者一方，可使必已，時發時止，亦以酸收之。|
|③濕與燥反，故治以苦熱，佐以酸淡也；燥除濕，故以苦燥其濕也；淡利竅，故以淡滲泄也。《藏氣法時論》曰：『脾苦濕，急食苦以燥之。』《靈樞經》曰：『淡利竅也。』《生氣通天論》曰：『味過于苦，脾氣不濡，胃氣乃厚，明苦燥也。』《新校正》云：『按《天元正紀大論》曰：「下太陰其化下甘溫。」』|
|④火氣大行，心腹心怒之所生也。鹹性柔緛，故以治之以酸收之大法，候其須汗者，以辛佐之，不必要資苦味，令其汗也。欲柔緛者，以鹹治之。《藏氣法時論》曰：『心欲緛，急食鹹以緛之，心苦緩，急食酸以收之。』此之謂也。|
|⑤溫利涼性，故以苦治之。下，謂利之，使不得也。《新校正》云：『按《藏氣法時論》曰：「肺苦氣上逆急，食苦以泄之，用辛瀉之，酸補之。」又按下文司天燥淫所勝，佐以酸辛，此云甘辛者，「甘」字疑當作「酸」。《天元正紀大論》云：「下酸熱與苦溫之。」治又異。又云：「以酸收之而安其下，甚則以苦泄之也。」』|
|⑥以熱治寒，是為摧勝，折其氣用，令不滋繁也，苦辛之佐，通事行之。《新校正》云：『按《藏氣法時論》曰：「腎苦燥，急食辛以潤之。腎欲堅，急食苦以堅之。用苦補之，鹹瀉之。」舊注引此在濕淫于內之下無義，今移于此矣。』|
|帝曰：『善。天氣之變何如？』|
|岐伯曰：『厥陰司天，風淫所勝，則太虛埃昏，雲物以擾，寒生春氣，流水不冰，民病胃脘當心而痛，上支兩脅鬲咽不通，飲食不下，舌本強，食則嘔，冷泄、腹脹，溏泄、瘕、水閉，蟄蟲不去，病本于脾①。衝陽絕，死不治②。|
|①謂乙巳、丁巳、己巳、辛巳、癸巳、乙亥、丁亥、己亥、辛亥、癸亥歲也。是歲民病，集于中也。風自天行，故太虛埃起，風動飄蕩，故云物擾也。埃，青塵也，不分遠物是為埃昏。土之為病其善泄利，若病水則小便閉而不下，若大泄利則經水亦多閉絕也。《新校正》云：『按《甲乙經》舌本強、食則嘔、腹脹、溏泄、瘕、水閉為脾病，又胃病者腹脾脹，胃脘當心而痛，上支兩脇隔咽不通，食飲不下，蓋厥陰司天之歲，木勝土，故病如是也。』|
|②衝陽在足附上動脈應手，胃之氣也。衝陽脈微則食飲減少，絕則藥食不入，亦下嗌還出也，攻之不入，養之不生，邪氣日強，真氣內絕，故其必死不可復也。|
|少陰司天，熱淫所勝，怫熱至，火行其政民病胸中，煩熱、嗌乾、右胠滿、皮膚痛、寒熱、欬喘、大雨且至、唾血、血泄、鼽衄、嚏、嘔、溺色變，甚則瘡瘍、胕腫，肩背臂臑及缺盆中痛、心痛、肺**䐜**、腹大滿，膨膨而喘欬，病本于肺①。尺澤絕，死不治②。**→【䐜﹝月真﹞：音，ㄔㄣ。】**|
|①謂甲子、丙子、戊子、庚子、壬子、甲午、丙午、戊午、庚午、壬午歲也。怫熱至，是火行其政乃爾。是歲民病集于右，蓋以小腸通心故也。病自肺生，故曰病本于肺也。《新校正》云：『按《甲乙經》溺色變，肩背臂臑及缺盆中痛，肺脹滿膨膨而喘欬，為肺病。鼽衄為大腸病。蓋少陰司天之歲，火剋金，故病如是。又王注民病集于右，以小腸通心，故按《甲乙經》小腸附脊左環回腸，附脊在環，所說不應，得非火勝剋金而大腸病歟！』|
|②尺澤在肘內廉大文中，動脈應手，肺之氣也。火爍于金，承大之命，金氣內絕，故必危亡。尺澤不至，肺氣已絕，榮衛之氣，宣行無主，真氣內竭，生之何有哉！|
|太陰司天，濕淫所勝，則沉陰且布，雨變枯藳，胕腫、骨痛、陰痺。陰痺者按之不得，腰脊頭項痛，時眩大便難，陰氣不用，饑不欲食，欬唾則有血，心如懸，病本于腎①。太谿絕，死不治②。|
|①謂乙丑、丁丑、己丑、辛丑、癸丑、乙未、丁未、己未、辛未、癸未歲也。沉，久也。腎氣受邪，水無能潤，下焦枯涸，故大便難也。《新校正》云：『按《甲乙經》饑不用食，欬唾則有血，心懸如饑狀為腎病。又邪在腎則骨痛、陰痺，陰痺者按之而不得，腹脹、腰痛、大便難、肩背頸項強痛，時眩。蓋太陰司天之歲，土剋水，故病如是矣。|
|②太谿在足內踝後，跟骨上動脈應手，腎之氣也。土邪勝水而腎氣內絕，邪甚正微，故方無所用矣。|
|少陽司天，火淫所勝則溫氣流行，金政不平，民病頭痛、發熱、惡寒而瘧熱，上皮膚痛、色變黃赤，傳而為水，身面胕腫、腹滿、仰息、泄注赤白、瘡瘍、欬唾血、煩心、胸中熱，甚則鼽衄，病本于肺①。天府絕，死不治②。|
|①謂甲寅、丙寅、戊寅、庚寅、壬寅、甲申、丙申、戊申、庚申、壬申歲也。火來用事則金氣受邪，故曰金政不平也。火炎于上，金肺受邪，客熱內燔，水無能救，故化生諸病也。制火之客則已矣。《新校正》云：『按《甲乙經》邪在肺則皮膚痛，發寒熱，蓋少陽司天之歲，火剋金故病如是也。』|
|②天府在肘後彼側上掖下，同身寸之三寸動脈應手，肺之氣也，火勝而金脈絕故死。|
|陽明司天，燥淫所勝，則木廼晚榮，草廼晚生，筋骨內變，民病左胠脇痛、寒清于中、感而瘧、大涼革候，欬、腹中鳴、注泄、鶩溏、名木歛，生菀于下、草焦上首、心脅暴痛，不可反側，嗌乾、面塵、腰痛，丈夫**㿗**疝，婦人少腹痛，目昧、眥瘍瘡、痤癰、蟄蟲來見，病本于肝①。太衝絕，死不治②。**→【㿗﹝疒頹﹞：音頹,囊腫而偏墜。】**|
|①謂乙卯、丁卯、己卯、辛卯、癸卯、乙酉、丁酉、己酉、辛酉、癸酉歲也。金勝故草木晚生榮也，配于人身則筋骨內應而不用也，大涼之氣，變易時候，則人寒清發于中，內感寒氣則為痎瘧也。大腸居右，肺氣通之，今肺氣內淫，肝居于左，故左胠脇痛如刺割也。其歲民自注泄，則無淫勝之疾也。大涼，次寒也。大涼且甚，陽氣不行，故木容收歛，草榮悉晚，生氣已升，陽不布令，故閉積生氣而蓄于下也，在人之應則少腹之內，痛氣居之，發疾于仲夏。瘡瘍之疾，猶及秋中。瘡痤之類生于上，癰腫之患生于下，瘡色雖赤，中心正白，物氣之常也。《新校正》云：『按《甲乙經》腰痛不可以俛仰，丈夫**㿗**疝，婦人少腹腫，甚則嗌乾、面塵為肝病，又胸滿、洞泄為肝病，又心脇痛不能反側，目銳眥痛，缺盆中腫痛，掖下腫、馬刀挾癭、汗出振寒瘧為膽病。蓋陽明司天之歲，金剋木故病如是。又按脈解云：「厥陰所謂**㿗**疝、婦人少腹腫者。厥陰者，辰也，三月陽中之，陰邪在中，故曰**㿗**疝、少腹腫也。」』**→【㿗﹝疒頹﹞：音頹,囊腫而偏墜。】**|
|②太衝在足大趾本節後，二寸脈動應手，肝之氣也，金來伐木，肝氣內絕，真不勝邪，死其宜也。|
|太陽司天，寒淫所勝，則寒氣反至，水且冰，血變于中，發為癰瘍，民病厥心痛、嘔血、血泄、鼽衄、善悲、時眩僕，運火炎烈，雨暴廼雹，胸腹滿、手熱、肘攣、掖腫、心澹澹大動，胸脇胃脘不安，面赤目黃，善噫、嗌乾，甚則色炲，渴而欲飲，病本于心①。神門絕、死不治②。所謂動氣知其藏也③。』|
|①謂甲辰、丙辰、戊辰、庚辰、壬辰、甲戌、丙戌、戊戌、庚戌、壬戌歲也。太陽司天，寒氣布化，故水且冰，而血凝皮膚之間，衛氣結聚，故為癰也。若乘火運而火熱炎烈，與水交戰，故暴雨，半珠形雹也。心氣為噫，故善噫。是歲民病集于心脅之中也，陽氣內鬱。濕氣下蒸，故心厥痛而嘔血、血泄、鼽衄、面赤目黃、善噫、手熱、肘攣、掖腫、嗌乾，甚則寒氣勝陽，水行凌火，火氣內鬱，故渴而欲飲也。病始心生，為陰凌犯，故云病本手心也。《新校正》云：『按《甲乙經》手熱、肘攣、掖腫，甚則胸脇支滿，心澹澹大動，面赤目黃為手心主病。又邪在心則病心痛，善悲、時眩僕，蓋太陽司天之歲，水剋火故病如是。』|
|②神門在手之掌後銳骨之端，動脈應手，真心氣也。水行乘火，而心氣內結，神氣已亡，不死何待，善知其診，故不治也。|
|③所以診視而知死者何？以皆是藏之經脈動氣，知神藏之存亡爾。|
|帝曰：『善。治之奈何①？』|
|岐伯曰：『司天之氣，風淫所勝，平以辛涼，佐以苦甘，以甘緩之，以酸瀉之①。熱淫所勝，平以鹹寒，佐以苦甘，以酸收之②。濕淫所勝，平以苦熱，佐以酸辛，以苦燥之，以淡泄之③。濕上甚而熱，治以苦溫，佐以甘辛，以汗為故而止④。火淫所勝，平以酸冷，佐以苦甘，以酸收之，以苦發之，以酸復之，熱淫同⑤。燥淫所勝，平以苦濕，佐以酸辛，以苦下之⑥。寒淫所勝，平以辛熱，佐以甘苦，以鹹瀉之⑦。』|
|①謂可攻治者。|
|②厥陰之氣，未為盛熱，故曰涼藥平之。夫氣之用也，積涼為寒，積溫為熱，以熱少之，其則溫也，以寒少之，其則涼也，以溫多之，其則熱也，以涼多之，其則寒也。各當其分，則寒寒也，溫溫也，熱熱也，涼涼也。方書之用，可不務乎，故寒熱溫涼，商降多少，善為方者，意必精通，餘氣皆然，從其制也。《新校正》云：『按本論上文云：「上淫于下，所勝平之，外淫于內，所勝治之。」故在泉曰治，司天曰平也。』|
|②熱氣已退，時發動者，是為心虛，氣散不歛，以酸收之，雖以酸收亦兼寒助，乃能殄除其源本矣。熱見太甚，則以苦發之，汗已便涼，是邪氣盡，勿寒水之。汗已猶熱，是邪氣未盡，則以酸收之。已又熱則復汗之，已汗復熱是藏虛也，則補其心可矣。法則合爾，諸治熱者亦未必得再三發三治，況四變而反覆者乎！|
|③濕氣所淫，皆為腫滿，但除其濕，腫滿自衰，因濕生病，不腫不滿者亦爾治之。濕氣在上，以苦吐之；濕氣在下，以苦泄之，以淡泄之，則皆燥也。泄，謂滲泄以利水道，下小便為法。然酸雖熱亦用，利小便去伏水也。治濕之病，不下小便，非其法也。《新校正》云：『按濕淫于內，佐以酸淡，此云酸辛者，辛疑當作淡。』|
|④身半以上，濕氣餘，火氣復鬱，鬱濕相薄，則以苦溫甘辛之藥，解表流汗而祛之，故云以汗為除病之故而已也。|
|⑤同熱淫義，熱亦如此法，以酸復其本氣也，不復其氣，則淫氣空虛招其損。|
|⑥制燥之勝，必以苦濕，是以火之氣味也。宜下必以苦，宜補必以酸，宜瀉必以辛，清甚生寒，留而不去則以苦濕下之，氣有餘，則以辛瀉之，諸氣同。《新校正》云：『按上文：「燥淫于內，治以苦溫。」此云苦濕者，濕當為溫，文注中「濕」字三并當作「溫」，又按《天元正紀大論》亦作「苦小溫」。』|
|⑦淫散止之，不可過也。《新校正》云：『按上文：「寒淫于內，治以甘熱，佐以苦辛。」此云：「平以辛熱，佐以甘苦者。」此文為誤，又按《天元正紀大論》云：「太陽之政，歲宜苦以燥之也。」』|
|帝曰：『善。邪氣反勝，治之奈何①？』|
|岐伯曰：『風司于地，清反勝之，治以酸溫，佐以苦甘，以辛平之②。熱司于地，寒反勝之，治以甘熱，佐以苦辛，以鹹平之③。濕司于地，熱反勝之，治以苦冷，佐以鹹甘，以苦平之④。火司于地，寒反勝之，治以甘熱，佐以苦辛，以鹹平之⑤。燥司于地，熱反勝之，治以平寒，佐以苦甘，以酸平之，以和為利⑥。寒司于地，熱反勝之，治以鹹冷，佐以甘辛，以苦平之⑦。』|
|①不能淫勝于他氣，反為不勝之氣為邪以勝之。|
|②厥陰在泉，則風司于地，謂五寅歲，五申歲，邪氣勝盛，故先以酸瀉，佐以苦甘，邪氣退則正氣虛，故以辛補養而平之。|
|③少陰在泉，則熱司于地，謂五卯五酉之歲也。先瀉其邪而後平其正氣也。|
|④太陰在泉，則濕司于地，謂五辰五戌歲也。補瀉之義餘氣皆同。|
|⑤少陽在泉，則火司于地，謂五巳五亥歲也。|
|⑥陽明在泉，則燥司于地，謂五子五午歲也。燥之性惡熱亦畏寒，故以冷熱和平為方制也。|
|⑦太陽在泉，則寒司于地，謂五丑五未歲也。此六氣方治與前淫勝法殊貫，雲治者瀉客邪之勝氣也，雲佐者皆所利所宜也，雲平者補已弱之正氣也。|
|帝曰：『其司天邪勝何如？』|
|岐伯曰：『風化于天，清反勝之，治以酸溫，佐以甘苦①。熱化于天，寒反勝之，治以甘溫，佐以苦酸辛②。濕化于天，熱反勝之，治以苦寒，佐以苦酸③。火化于天，寒反勝之，治以甘熱，佐以苦辛④。燥化于天，熱反勝之，治以辛寒，佐以苦甘⑤。寒化于天，熱反勝之，治以鹹冷，佐以苦辛⑥。』|
|①巳亥歲也。|
|②子午歲也。|
|③丑未歲也。|
|④寅申歲也。|
|⑤卯酉歲也。|
|⑥辰戌歲也。|
|帝曰：『六氣相勝奈何①？』|
|岐伯曰：『厥陰之勝，耳鳴頭眩，憒憒欲吐，胃鬲如寒，大風數舉。倮蟲不滋，胠脇氣并，化而為熱，小便黃赤，胃脘當心而痛，上支兩脇，腸鳴飧泄，少腹痛，注下赤白，甚則嘔吐，鬲咽不通②。|
|①先舉其用為勝。|
|②五巳五亥歲也。心下齊上，胃之分。胃鬲，謂胃脘之上及大鬲之下。風寒氣生也，氣并謂偏著一邊。鬲咽，謂食飲入而復出也。《新校正》云：『按《甲乙經》胃病者胃脘當心而痛，上支兩脇鬲咽不通也。』|
|少陰之勝，心下熱，善饑，齊下反動，氣遊三焦，炎暑至，木廼津，草廼萎，嘔逆躁煩，腹滿痛，溏泄，傳為赤沃①。|
|①五子五午歲也。沃，洙也。|
|太陰之勝，火氣內鬱，瘡瘍于中，流散于外，病在胠脇，甚則心痛，熱格、頭痛、喉痺、項強，獨勝則濕氣內鬱，寒廹下焦，痛留頂互引眉間，胃滿。雨數至，燥化廼見，少腹滿，腰脽重強，內不便，善注泄，足下溫，頭重足脛胕腫，飲發于中，胕腫于上①。|
|①五丑五未歲也。濕勝于上則火氣內鬱，勝于中則寒廹下焦，水溢河渠則鱗蟲離水也。脽，謂臀肉也。不便，謂腰重內強直，屈伸不利也。獨勝，謂不兼鬱火也。胕腫于上，謂首面也。足脛腫是火鬱所生也。《新校正》云：『詳注云水溢河渠則鱗蟲離水也。王作此注于經，文無所解，又按太陰之復云：「大雨時行，鱗見于陸。」則此文于雨數至下脫「少鱗見于陸」四字，不然則王注無因為解也。』|
|少陽之勝，熱客于胃，煩心、心痛、目赤、欲嘔、嘔酸、善饑、耳痛、溺赤、善驚、譫妄、暴熱消爍，草萎水涸，介蟲廼屈，少腹痛、下沃赤白①。|
|①五寅五申歲也。熱暴甚，故草萎水涸，陰氣消爍。介蟲，金化也，火氣大勝，故介蟲屈伏。酸，醋水也。|
|陽明之勝，清發于中，左胠脇痛，溏泄、內為嗌塞，外發**㿗**疝，大涼肅殺，華英改容，毛蟲廼殃，胸中不便，嗌塞而欬①。**→【㿗﹝疒頹﹞：音頹,囊腫而偏墜。】**|
|①五卯五酉歲也。大涼肅殺，金氣勝木，故草木華英為殺氣損削，改易形容，而焦其上首也。毛蟲木化，氣不宜金，故金政大行而毛蟲死耗也。肝木之氣，下主于陰，故大涼行而**㿗**疝發也。胸中不便，謂呼吸回轉或痛或緩急而不利便也。氣太盛，故嗌塞而欬也。嗌，謂喉之下接連胸中肺兩葉之間者也。|
|太陽之勝，凝凓且至，非時水冰，羽廼後化，痔瘧發，寒厥入胃，則內生心痛，陰中廼瘍，隱曲不利，互引陰股，筋肉拘苛，血脈凝泣，絡滿色變或為血泄皮膚，否腫腹滿、食減，熱反上行，頭項囟頂腦戶中痛，目如脫，寒入下焦，傳為濡瀉①。』|
|①五辰五戌歲也。寒氣凌逼，陽不勝之，故非寒時而止水冰結也。水氣大勝，陽火不行，故諸羽蟲生化而後也。拘，急也。苛，重也。絡，絡脈也。太陽之氣，摽在于巔，故熱反上行于頭也，以其脈起于目內眥，上額交巔上，入絡腦，還出別下項，故囟頂及腦戶中痛，目如欲脫也。濡，謂水利也。《新校正》云：『按《甲乙經》痔瘧、頭項囟頂腦戶中痛，目如脫為太陽經病。』|
|帝曰：『治之奈何？』|
|岐伯曰：『厥陰之勝，治以甘清，佐以苦辛，以酸瀉之。少陰之勝，治以辛寒，佐以苦鹹，以甘瀉之。太陰之勝，治以鹹熱，佐以辛甘，以苦瀉之。少陽之勝，治以辛寒，佐以甘鹹，以甘瀉之。陽明之勝，治以酸溫，佐以辛甘，以苦泄之。太陽之勝，治以甘熱，佐以辛酸，以鹹瀉之①。』|
|①六勝之至，皆先歸其不勝已者之故，不勝者當先瀉之，以通其道，次瀉所勝之氣，令其退釋也，治諸勝而不瀉遣之，則勝氣浸盛而內生諸病也。《新校正》云：『詳此為治皆先瀉其不勝，而後瀉其來勝，獨太陽之勝，治以甘熱為異，疑甘字苦之誤也。若雲治以苦熱，則六勝之治皆一貫也。』|
|帝曰：『六氣之復何如①？』|
|岐伯曰：『悉乎哉問也！厥陰之復，少腹堅滿、裏急、暴痛，偃木飛沙，倮蟲不榮，厥心痛、汗發、嘔吐、飲食不入，入而復出，筋骨掉眩、清厥，甚則入脾，食痺而吐②。衝陽絕，死不治③。|
|①復，謂報復，報其勝也。凡先有勝，後必有復。《新校正》云：『按《玄珠》云：「六氣分正化對化。厥陰正司于亥，對化于巳。少陰正司于午，對化于子。太陰正司于未，對化于醜。少陽正司于寅，對化于申。陽明正司于酉，對化于卯。太陽正司于戌，對化于辰。正司化令之實，對司化令之虛，對化勝而有復，正化勝而不復。」此注云：「凡先有勝，後必有復。」似未然。|
|②裏，腹脇之內也。木偃沙飛，風之大也。風為木勝，故土不榮。氣厥，謂氣衝胸脇而凌及心也，胃受逆氣而上攻心痛也。痛甚則汗發泄。掉，謂肉中動也。清厥，手足冷也。食痺，謂食已心下痛，陰陰然不可名也，不可忍也，吐出乃止，此為胃氣逆而不下流也。食飲不入，入而復出，肝乘脾胃，故令爾也。|
|③衝陽，胃脈氣也。|
|少陰之復，燠熱內作，煩躁鼽嚏，少腹絞痛，火見燔**焫**，嗌燥、分注時止，氣動于左，上行于右，欬、皮膚痛、暴**瘖**、心痛、鬱冒不知人，廼灑淅惡寒，振**慄**譫妄，寒已而熱，渴而欲飲，少氣骨痿，隔腸不便，外為浮腫、噦噫，赤氣後化，流水不冰，熱氣大行，介蟲不復，病疿胗、瘡瘍、癰疽、痤痔，甚則入肺欬而鼻淵①。天府絕，死不治②。**→【慄〔忄栗〕：音，ㄌㄧˋ。意：同「栗」。】**|
|①火熱之氣，自小腸從齊下之左入大腸，上行至左脇，甚則上行于右而入肺，故動于左上行于右，皮膚痛也。分注，謂大小俱下也。骨痿，言骨弱而無力也。隔腸，謂腸如隔絕而不便也。瀉也寒熱，甚則然陽明先勝，故赤氣後化，流水不冰，少陰之本司于地也。在人之應則冬脈不凝，若高山窮穀，已是至高之處，水亦當冰，平下川流則如經矣。火氣內蒸，金氣外拒，陽熱內鬱，故為疿胗、瘡瘍。胗甚亦為瘡也。熱少則外生疿胗，熱多則內結癰痤，小腸有熱則中外為痔，其復熱之變，皆病于身後及外側也。瘡瘍疿胗生于上，癰疽痤痔生于下，反其處者皆為逆也。|
|②天府，肺脈氣也。《新校正》云：『按上文少陰司天，熱淫所勝，尺澤絕，死不治。少陽司天，火淫所勝，天府絕，死不治。此云少陰之復，天府絕，死不治。下文少陽之復，尺澤絕，死不治。文如相反者，蓋尺澤、天府俱手太陰脈之所發動，故此互文也。』|
|太陰之復，濕變廼舉，體重、中滿、食飲不化，陰氣上厥，胸中不便，飲發于中，欬喘有聲，大雨時行，鱗見于陸，頭頂痛重而掉瘛尤甚，嘔而密默，唾吐清液，甚則入腎竅，瀉無度①。太谿絕，死不治②。|
|①濕氣內逆，寒氣不行，太陽上流，故為是病，頭頂痛重，則腦中掉瘛尤甚，腸胃寒濕，熱無所行，重灼胸府，故胸中不便，食飲不化，嘔而密默，欲靜定也，喉中惡冷，故唾吐冷水也，寒氣易位，上入肺喉，則息道不利，故欬喘而喉中有聲也。水居平澤則魚遊于市，頭頂囟痛，女人亦兼痛于眉間也。　　《新校正》云：按上文太陰在泉，頭痛頂似拔，又太陰司天雲頭項痛，此云頭頂痛，頂疑當作項。|
|②太谿，腎脈氣也。|
|少陽之復，大熱將至，枯燥燔爇，介蟲廼耗，驚、瘛、欬、衄，心熱、煩躁、便數、憎風，厥氣上行，面如浮埃，目乃瞤瘛，火氣內發，上為口糜，嘔逆、血溢、血泄，發而為瘧，惡寒鼓**慄**，寒極反熱，嗌絡焦槁，渴引水漿，色變黃赤，少氣脈萎，化而為水，傳為胕腫，甚則入肺欬而血泄①。尺澤絕，死不治②。**→【慄〔忄栗〕：音，ㄌㄧˋ。意：同「栗」。】**|
|①火氣專暴，枯燥草木，燔焰自生，故燔爇也。爇，音**焫**。火內熾，故驚、瘛、欬、衄、心熱、煩躁、便數、憎風也。火炎于上，則庶物失色，故如塵埃浮于面，而目瞤動也。火爍于內，則口舌糜爛、嘔逆，及為血溢、血泄，風火相薄則為溫瘧，氣蒸熱化則為水，病傳為胕腫。胕腫，謂皮肉俱腫，按之陷下，泥而不起也，如是之證，皆火氣所生也。|
|②尺澤，肺脈氣也。|
|陽明之復，清氣大舉，森木蒼乾，毛蟲廼厲，病生胠脇，氣歸于左，善太息，甚則心痛、否滿、腹脹而泄，嘔苦、欬、噦、煩心，病在鬲中，頭痛，甚則入肝，驚駭、筋攣①。太衝絕、死不治②。|
|①殺氣大舉，木不勝之，故蒼清之葉不及黃而乾燥也。厲，謂疵厲，疾疫死也，清甚于內，熱鬱于外，故也。|
|②太衝，肝脈氣也。|
|太陽之復，厥氣上行，水凝雨冰，羽蟲廼死，心胃生寒，胸膈不利，心痛、否滿、頭痛、善悲、時眩僕、食減、腰脽反痛，屈伸不便，地裂冰堅，陽光不治，少腹控睪引腰脊，上衝心，唾出清水及為噦噫，甚則入心，善忘，善悲①。神門絕，死不治②。|
|①雨冰，謂雹也。寒而遇雹，死亦其宜，寒化于地，其上復土，故地體分裂，水積冰堅，久而不釋，是陽光之氣不治寒凝之物也。太陽之復，與不相持，上濕下寒，火無所往，心氣內鬱，熱由是生，火熱內燔，故生斯病。《新校正》云：『詳注云與不相持，「不」字疑作「土」。』|
|②神門，真心脈氣。|
|帝曰：『善。治之奈何①？』|
|岐伯曰：『厥陰之復，治以酸寒，佐以甘辛，以酸瀉之，以甘緩之②。少陰之復，治以鹹寒，佐以苦辛，以甘瀉之，以酸收之，辛苦發之，以鹹緛之③。太陰之復，治以苦熱，佐以酸辛，以苦瀉之、燥之、泄之④。少陽之復，治以鹹冷，佐以苦辛，以鹹緛之，以酸收之，辛苦發之，發不遠熱，無犯溫涼，少陰同法⑤。陽明之復，治以辛溫，佐以苦甘，以苦泄之，以苦下之，以酸補之⑥。太陽之復，治以鹹熱，佐以甘辛，以苦堅之⑦。治諸勝復，寒者熱之，熱者寒之，溫者清之，清者溫之，散者收之，抑者散之，燥者潤之，急者緩之，堅者緛之，脆者堅之，衰者補之，強者瀉之，各安其氣，必清必靜，則病氣衰去，歸其所宗，此治之大體也⑧。』|
|①復氣倍勝，故先問以治之。|
|②不太緩之，夏猶不已，復重于勝，故治以辛寒也。《新校正》云：『按別本「治以酸寒」作「治以辛寒」也。』|
|③不大發汗，以寒攻之，持至仲秋，熱內伏結而為心熱，少氣少力，而不能起矣，熱伏不散，歸于骨矣。|
|④不燥泄之，久而為身腫、腹滿、關節不利，**腨**及伏兔怫滿，內作膝腰脛內側胕腫病。|
|⑤不發汗以奪盛陽，則熱內淫于四支，而為解**㑊**，不可名也，謂熱不甚，謂寒不甚，謂強不甚，謂弱不甚，不可以名，言故謂之解**㑊**，粗醫呼為鬼氣、惡病也。久久不已，則骨熱、髓涸、齒乾，乃為骨熱病也。發汗奪陽，故無留熱，故發汗者，雖熱生病，夏月及差，亦用熱藥以發之。當春秋時，縱火熱勝，亦不得以熱藥發汗，汗不發而藥熱內甚，助病為瘧，逆伐神靈。故曰：『無犯溫涼，少陰氣熱為療則同。』故云：『與少陰同法也。』數奪其汗則津竭涸，故以酸收，以鹹潤也。《新校正》云：『按《天元正紀大論》云：「發表不遠熱。」』|
|⑥泄，謂滲泄，汗及小便、湯浴皆是也。秋分前後則亦發之，春有勝則依勝法，或不已亦湯漬和其中外也。怒復之後，其氣皆虛，故補之。以安全其氣，餘復治同。|
|⑦不堅則寒氣內變，止而復發，發而復止，綿歷年歲，生大寒疾。|
|⑧太陽氣寒，少陰少陽氣熱，厥陰氣溫，陽明氣清，太陰氣濕，有勝復則各倍其氣以調之，故可使平也。宗，屬也。調不失理，則餘之氣自歸，其所屬少之氣自安其所居，勝復衰已，則各補養而平定之，必清必靜，無妄撓之，則六氣循環，五神安泰，若運氣之寒熱治之平之，亦各歸司天地氣也。|
|帝曰：『善。氣之上下，何謂也？』|
|岐伯曰：『身半以上，其氣三矣，天之分也，天氣主之；身半以下，其氣三矣，地之分也，地氣主之。以名命氣，以氣命處，而言其病半，所謂天樞也①。故上勝而下俱病者，以地名之，下勝而上俱病者，以天名之②。所謂勝至，報氣屈伏而未發也。復至則不以天地異名，皆如復氣為法也③。』|
|①身之半，正謂齊中也，或以腰為身半，是以居中為義，過天中也。中原之人，悉如此矣，當伸臂指天，舒足指地，以繩量之中，正當齊也。故又曰：『半所謂天樞也。』天樞正當齊兩傍同身寸之二寸也。其氣三者，假如少陰司天，則上有熱，中有太陽，兼之三也。六氣皆然，司天者其氣三，司地者其氣三，故身半以上三氣，身半以下三氣也。以名言其氣，以氣言其處，以氣處寒熱而言其病之形證也。則如足厥陰氣居足及股脛之內側，上行于少腹，循脅。足陽明氣在足之上**䯒**之外股之前，上行腹齊之傍，循胸乳上面。足太陽氣起于目，上額，絡頭，下項背，過腰，橫過髀樞股後，下行入膕，貫**腨**，出外踝之後，足小指外側。足太陰氣循足及股脛之內側，上行腹脇之前，足少陰同之。足少陽氣，循脛外側上行腹脇之側，循頰耳至目銳眥，在首之側。此足六氣之部主也。手厥陰少陰、太陰氣從心胸橫出，循臂內側至中指小指大指之端。手陽明少陽太陽氣并起手錶，循臂外側上肩及甲，上頭，此手六氣之部主也。欲知病診，當隨氣所在以言之，當陰之分，令病歸之，當陽之分，熱病歸之，故勝復之作，先言病生寒熱者，必依此物理也。《新校正》云：『按《六微旨大論》云：「天樞之上，天氣主之，天樞之下，地氣主之，氣交之分，人氣從之也。」』**→【腨﹝月耑﹞：音，ㄔㄨㄢˋ。腨：小腿肚。】**|
|②彼氣既勝，此未能復，抑鬱不暢而無所行進，則困于讎嫌，退則窮于怫塞，故上勝至則下與俱病，下勝至則上與俱病。上勝下病，地氣鬱也，故從地鬱以名地病。下勝上病，天氣塞也，故從天塞以名天病。夫以天名者，方順天氣為制，逆地氣而攻之。以地名者，方從天氣為制，則可。假如陽明司天，少陰在泉，上勝而下俱病者，是怫于下而生也。天氣正勝，天可逆之，故順天之氣方同清也，少陰等司天，上下勝同法。《新校正》云：『按《六元正紀大論》云：「上勝則天氣降而下，下勝則地氣遷而上。」此之謂也。』|
|③勝至未復而病生，以天地異名為式，復氣以發，則所生無問，上勝下勝，悉皆依復氣為病寒熱之主也。|
|帝曰：『勝復之動，時有常乎？氣有必乎？』|
|岐伯曰：『時有常位而氣無必也①。』|
|帝曰：『願聞其道也。』|
|岐伯曰：『初氣、終三氣，天氣主之，勝之常也。四氣、盡終氣，地氣主之，復之常也。有勝則復，無勝則否。』|
|帝曰：『善。復已而勝，何如？』|
|岐伯曰：『勝至則復無常數也，衰迺止耳②。復已而勝，不復則害，此傷生也③。』|
|①雖位有常，而發動有無不必定之也。|
|②勝微則復微，故復已而又勝，勝甚則復甚，故復已則少有再勝者也。假有勝者亦隨微甚而復之爾。然勝復之道，雖無常數，至其衰謝則勝復皆自止也。|
|③有勝無復，是復氣已衰，衰不能復，是天真之氣已傷敗甚，而生意盡。|
|帝曰：『復而反病，何也？』|
|岐伯曰：『居非其位，不相得也。大復其勝則主勝之，故反病也①。所謂火燥熱也②。』|
|帝曰：『治之何如？』|
|岐伯曰：『夫氣之勝也，微者隨之，甚者制之，氣之復也，和者平之，暴者奪之，皆隨勝氣，安其屈伏，無問其數，以平為期，此其道也③。』|
|①捨己宮觀，適于他邦，己力已衰，主不相得，怨隨其後，唯便是求，故力極而復，主反襲之，反自病者也。|
|②少陽火也。陽明燥也。少陰熱也。少陰少陽在泉為火居水位。陽明司天為金居火位，金復其勝，則火主勝之，火復其勝，則水主勝之。餘氣勝復，則無主勝之病氣也。故又曰：『所謂火燥熱也。』|
|③隨，謂隨之。安，謂順勝氣以和之也。制，謂制止。平，謂平調。奪，謂奪其盛氣也。治此者，不以數之多少，但以氣平和為準度爾。|
|帝曰：『善。客主之勝復奈何①？』|
|岐伯曰：『客主之氣，勝而無復也②。』|
|帝曰：『其逆從何如？』|
|岐伯曰：『主勝逆，客勝從，天之道也③。』|
|①客，謂天之六氣。主，謂五行之位也。氣有宜否，故各有勝復之者。|
|②客主自有多少，以其為勝與常勝殊。|
|③客承天命，部統其方，主為之下，固宜祗奉，天命不順而勝，則天命不行，故為逆也。客勝于主，承天而行理之道，故為順也。|
|帝曰：『其生病何如？』|
|岐伯曰：『厥陰司天，客勝則耳鳴掉眩，甚則欬，主勝則胸脇痛，舌難以言①。少陰司天，客勝則鼽嚏、頸項強、肩背瞀熱、頭痛、少氣、發熱、耳聾、目瞑，甚則胕腫、血溢、瘡瘍、欬喘，主勝則心熱、煩躁，甚則脇痛支滿②。太陰司天，客勝則首面胕腫，呼吸氣喘，主勝則胸腹滿，食已而瞀③。少陽司天，客勝則丹胗外發，及為丹熛瘡瘍、嘔逆、喉痺、頭痛、嗌腫、耳聾、血溢，內為瘛瘲，主勝則胸滿欬、仰息，甚而有血、手熱④。陽明司天，清復內餘，則欬、衄、嗌塞、心鬲中熱、欬不止而白血出者死⑤。太陽司天，客勝則胸中不利，出清涕，感寒則欬，主勝則喉嗌、中鳴⑥。|
|①五巳、五亥歲也。|
|②五子、五午歲也。|
|③五丑、五未歲也。|
|④五寅、五甲歲也。|
|⑤復，謂復舊居也。白血，謂欬出淺紅色血似肉似肺者。五卯、五酉歲也。《新校正》云：『詳此不言客勝主勝者，以金居火位，無客勝之理，故不言也。』|
|⑥五辰、五戌歲也。|
|厥陰在泉，客勝則大關節不利，內為痙強、拘瘛，外為不便，主勝則筋骨繇併，腰腹時痛①。少陰在泉，客勝則腰痛、尻、股、膝、髀、**腨**、**䯒**、足病瞀熱以酸，胕腫不能久立，溲便變，主勝則厥氣上行，心痛、發熱、鬲中、眾痺皆作，發于胠脇，魄汗不藏，四逆而起②。太陰在泉，客勝則足痿、下重、便溲不時，濕客下焦發而濡瀉，及為腫，隱曲之疾，主勝則寒氣逆滿，食飲不下，甚則為疝③。少陽在泉，客勝則腰腹痛而反惡寒，甚則下白溺白，主勝則熱反上行，而客于心，心痛、發熱、格中而嘔，少陰同候④。陽明在泉，客勝則清氣動下，少腹堅滿而數便瀉，主勝則腰重、腹痛、少腹生寒，下為鶩溏，則寒厥于腸，上衝胸中，甚則喘，不能久立⑤。太陽在泉，寒復內餘，則腰尻痛，屈伸不利，股脛足膝中痛⑥。』**→【腨﹝月耑﹞：音，ㄔㄨㄢˋ。腨：小腿肚。】**|
|①五寅、五申歲也。大關節，腰膝也。|
|②五卯、五酉歲也。|
|③五辰、五戌歲也。隱曲之疾，謂隱蔽委曲之處病也。|
|④五巳、五亥歲也。|
|⑤五子、五午歲也。鶩，鴨也，言如鴨之後也。|
|⑥五丑、五未歲也。《新校正》云：『詳此不言客主勝者，蓋太陽以水居水位，故不言也。』|
|帝曰：『善。治之奈何？』|
|岐伯曰：『高者抑之，下者舉之，有餘折之，不足補之，佐以所利，和以所宜，必安其主客，適其寒溫，同者逆之，異者從之①。』|
|帝曰：『治寒以熱，治熱以寒，氣相得者逆之，不相得者從之，余以知之矣。其于正味何如？』|
|岐伯曰：『木位之主，其寫以酸，其補以辛②。火位之主，其瀉以甘，其補以鹹③。土位之主，其瀉以苦，其補以甘④。金位之主，其瀉以辛，其補以酸⑤。水位之主，其瀉以鹹，其補以苦⑥。厥陰之客，以辛補之，以酸瀉之，以甘緩之。少陰之客，以鹹補之，以甘瀉之，以鹹收之⑦。太陰之客，以甘補之，以苦瀉之，以甘緩之。少陽之客，以鹹補之，以甘瀉之，以鹹緛之。陽明之客，以酸補之，以辛瀉之，以苦泄之。太陽之客，以苦補之，以鹹瀉之，以苦堅之，以辛潤之。開發腠理，致津液通氣也⑧。』|
|①高者抑之，制其勝也。下者舉之，濟其弱也。有餘折之，屈其銳也。不足補之，全其氣也。雖制勝扶弱而客主須安，一氣失所，則矛循更作，榛棘互興，各伺其便，不相得志，內淫外併而危敗之由作矣。同，謂寒熱溫清，氣相比和者。異，謂水火金木土不比和者。氣相得者，則逆所勝之氣以治之，不相得者，則順所不勝氣亦治之。治火勝負，欲益者以其味，欲瀉者亦以其味，勝與不勝，皆折其氣也。何者？以其性躁動也，治熱亦然。|
|②木位春分前六十一日，初之氣也（大寒→雨水）。|
|③君火之位，春分之後六十一日，二之氣也（春分→立夏）。相火之位，夏至前後各三十日，三之氣也（小滿→小暑）。二火之氣則殊然，其氣用則一矣。|
|④土之位，秋分前六十一日，四之氣也（大暑→白露）。|
|⑤金之位，秋分後六十一日，五之氣也（秋分→立冬）。|
|⑥水之位，冬至前後各三十日，終之氣也（小雪→小寒）。|
|⑦《新校正》云：『按《藏氣法時論》云：「心苦緩，急食酸以收之，心欲緛，急食鹹以緛之。」此云以鹹收之者，誤也。』|
|⑧客之部主，各六十一日，居無常所，隨歲遷移，客勝則瀉客而補主，主勝則瀉主而補客，應隨當緩當急以治之。|
|帝曰：『善。願聞陰陽之三也，何謂？』|
|岐伯曰：『氣有多少異用也①。』|
|帝曰：『陽明，何謂也？』|
|岐伯曰：『兩陽合明也②。』|
|帝曰：『厥陰，何也？』|
|岐伯曰：『兩陰交盡也③。』|
|①太陰為正陰，太陽為正陽，次少者為少陰，次少者為少陽，又次為陽明，又次為厥陰，厥陰為盡。義具《靈樞‧陰陽繫日月論》中。《新校正》云：『按《天元紀大論》云：「何謂氣有多少？鬼臾區曰：陰陽之氣各有多少，故曰三陰三陽也。」』|
|②《靈樞‧陰陽繫日月論》曰：『辰者三月，主左足之陽明。巳者四月，主右足之陽明。兩陽合于前，故曰陽明也。』|
|③《靈樞‧陰陽繫日月論》曰：『戌者九月，主右足之厥陰，亥者十月，主左足之厥陰。兩陰交盡，故曰厥陰也。』|
|帝曰：『氣有多少，病有盛衰①，治有緩急，方有大小，願聞其約，奈何？』|
|岐伯曰：『氣有高下，病有遠近，證有中外，治有輕重，適其至所為故也②。《大要》曰：「君一臣二，奇之制也。君二臣四，偶之制也。君二臣三，奇之制也。君二臣六，偶之制也③。」故曰：「近者奇之，遠者偶之，汗者不以奇，下者不以偶，補上治上，制以緩，補下治下，制以急，急則氣味厚，緩則氣味薄，適其至所④。」此之謂也。病所遠，而中道氣味之者，食而過之，無越其制度也⑤。|
|①《新校正》云：『按《天元紀大論》曰：「形有盛衰。」』|
|②藏位有高下，府氣有遠近，病證有表裏，藥用有輕重，調其多少，和其緊慢，令藥氣至病所為故，勿太過與不及也。|
|③奇，謂古之單方。偶，謂古之復方也。單復一制，皆有小大，故奇方雲君一臣二，君二臣三。偶方雲君二臣四，君二臣六也。病有小大，氣有遠近，治有輕重所宜，故云之制也。|
|④汗藥不以偶方，氣不足以外發；泄下藥不以奇制，藥毒攻而致過。治上補上，方迅急，則止不住而迫下；治下補下，方緩慢，則滋道路而力又微。制急方而氣味薄，則力與緩等；制緩方而氣味厚，則勢與急同。如是為緩不能緩，急不能急，厚而不厚，薄而不薄，則大小非制，輕重無度，則虛實寒熱，藏府紛撓，無由致理，豈神靈而可望安哉！|
|⑤假如病在腎，而心之氣味飼而冷，足仍急過之，不飼以氣味。腎藥凌心，心復益衰，餘上下遠近例同。|
|是故平氣之道，近而奇偶制小其服也，遠而奇偶制大其服也，大則數少，小則數多，多則九之，少則二之①。奇之不去則偶之，是謂重方。偶之不去，則反佐以取之。所謂寒熱溫涼，反從其病也②。』|
|①湯丸多少，凡如此也。近遠，謂府藏之位也。心肺為近，腎肝為遠，脾胃居中，三陽胞、**﹝月直﹞**、膽亦有遠近。身三分之，上為近，下為遠也，或識見高遠，權以合宜，方奇而分兩偶，方偶而分兩奇，如是者近而偶制，多數服之，遠而奇制，少數服之，則肺服九，心服七，脾服五，肝服三，腎服二為常制矣。故曰小則數多，大則數少。《新校正》云：『詳注云：「三陽胞**﹝月直﹞**膽」，一本作「三腸胞**﹝月直﹞**膽」，再詳三陽無義，三腸亦未為得，腸有大小并**﹝月直﹞**腸為三，今已雲胞**﹝月直﹞**，則不得云三腸，三當作二。』|
|②方，與其重也寧輕，與其毒也寧善，與其大也寧小，是以奇方不去，偶方主之。偶方病在，則反一佐，以同病之氣而取之也。夫熱與寒背，寒與熱違，微小之熱為寒所折，微小之冷為熱所消，甚大寒熱則必能與違性者爭雄，能與異氣者相格，聲不同不相應，氣不同不相合，如是則且憚而不敢攻之，攻之則病氣與聲氣抗行而自為寒熱，以開閉固守矣。是以聖人反其佐，以同其氣，令聲氣應合，復令寒熱參合，使其終異始同，燥潤而敗，堅剛必折，柔脆自消爾。|
|帝曰：『善。病生于本，余知之矣，生于標者，治之奈何？』|
|岐伯曰：『病反其本，得標之病，治反其本，得標之方①。』|
|帝曰：『善。六氣之勝，何以候之？』|
|岐伯曰：『乘其至也，清氣大來，燥之勝也，風木受邪，肝病生焉②。熱氣大來，火之勝也，金燥受邪，肺病生焉③。寒氣大來，水之勝也，火熱受邪，心病生焉④。濕氣大來，土之勝也，寒水受邪，腎病生焉⑤。風氣大來，木之勝也，土濕受邪，脾病生焉⑥。所謂感邪而生病也⑦。乘年之虛，則邪甚也⑧。失時之和，亦邪甚也⑨。遇月之空，亦邪甚也⑩。重感于邪，則病危矣⑪。有勝之氣，其必來復也⑫。』|
|①言少陰、太陽之二氣，餘四氣標本同。|
|②流于膽也。|
|③流于迴腸大腸。《新校正》云：『詳注云迴腸大腸，按《甲乙經》迴腸即大腸。』|
|④流于三焦小腸。|
|⑤流于膀胱。|
|⑥流于胃。|
|⑦外有其氣而內惡之，中外不喜，因而遂病，是謂感也。|
|⑧年木不足，外有清邪；年火不足，外有寒邪；年土不足，外有風邪；年金不足，外有熱邪；年水不足，外有濕邪，是年之虛也，歲氣不足，外邪湊甚。|
|⑨六氣臨統與位氣相剋，感之而病，亦隨所不勝，而與內藏相應，邪復甚也。|
|⑩謂上弦前，下弦後，月輪中空也。|
|⑪年已不足，邪氣大至，是一感也。年已不足，天氣剋之，此時感邪是重感也。內氣召邪，天氣不祐，病不危可乎！|
|⑫天地之氣，不能相無，故有勝之氣，其必來復也。|
|帝曰：『其脈至何如？』|
|岐伯曰：『厥陰之至，其脈弦①。少陰之至，其脈鈎②。太陰之至，其脈沉③。少陽之至，大而浮④。陽明之至，短而濇⑤。太陽之至，大而長⑥。|
|①緛虛而滑，端直以長，是謂弦。實而強則病，不實而微亦病，不端直長亦病，不當其位亦病，位不能弦亦病。|
|②來盛去衰，如偃帶鈎，是謂鈎。來不盛去反盛則病，來盛去盛亦病，來不盛去不盛亦病，不偃帶鈎亦病，不當其位亦病，位不能鈎亦病。|
|③沉，下也，按之乃得下。諸位脈也，沉甚則病，不沉亦病，不當其位亦病，位不能沉亦病。|
|④浮，高也。大謂稍大。諸位脈也，大浮甚則病，浮而不大亦病，大而不浮亦病，不大不浮亦病，不當其位亦病，位不能大浮亦病。|
|⑤往來不利，是謂濇也。往來不遠，是謂短也。短甚則病，濇甚則病，不短不濇亦病，不當其位亦病，位不能短濇亦病。|
|⑥往來遠是謂長。大甚則病，長甚則病，長而不大亦病，大而不長亦病，不當其位亦病，位不能長大亦病。|
|至而和則平①。至而甚則病②。至而反者病③。至而不至者病④。未至而至者病⑤。陰陽易者危⑥。|
|①去太甚則為平調，不弱不強是為和也。|
|②弦似張弓弦。滑如連珠。沉而附骨。浮高于皮。濇而止住。短如麻黍。大如帽簪。長如引繩。皆謂至而太甚也。|
|③應弦反濇，應大反細，應沉反浮，應浮反沉，應短濇反長滑，應緛虛反強實，應細反大，是皆為氣反常平之候，有病乃如此見也。|
|④氣位已至而脈氣不應也。|
|⑤按曆占之凡得節氣，當年六位之分，當如南北之歲，脈象改易而應之，氣序未移而脈先變易，是先天而至，故病。|
|⑥不應天常，氣見交錯，失其恒位，更易見之，陰位見陽脈，陽位見陰脈，是易位而見也。二氣之亂，故氣危。《新校正》云：『按《六微旨大論》云：「帝曰：其有至而至，有至而不至，有至而太過，何也？岐伯曰：至而至者和，至而不至，來氣不及也。未至而至，來氣有餘也。帝曰：至而不至，未至而至，何如？岐伯曰：應則順，否則逆，逆則變生，變生則病。帝曰：請言其應。岐伯曰：物生其應也，氣脈其應也。」所謂脈應即此脈應也。』|
|帝曰：『六氣標本，所從不同，奈何？』|
|岐伯曰：『氣有從本者，有從標本者，有不從標本者也。』|
|帝曰：『願卒聞之！』|
|岐伯曰：『少陽太陰從本，少陰太陽從本從標，陽明厥陰不從標本，從乎中也①。故從本者，化生于本；從標本者，有標本之化；從中者，以中氣為化也②。』|
|①少陽之本火，太陰之本濕，本末同，故從本也。少陰之本熱，其標陰，太陽之本寒，其標陽，本末異，故從本從標。陽明之中太陰，厥陰之中少陽，本末與中不同，故不從標本，從乎中也。從本從標從中，皆以其為化主之用也。|
|②化，謂氣化之元主也。有病以元主氣，用寒熱治之。《新校正》云：『按《六微旨大論》云：「少陽之上，火氣治之，中見陽明。厥陰之上，燥氣治之，中見太陰。太陽之上，寒氣治之，中見少陰。厥陰之上，風氣治之，中見少陽。少陰之上，熱氣治之，中見太陽。太陰之上，濕氣治之，中見陽明。」所謂本也，本之下中之見也，見之下，氣之標也，本標不同，氣應異象，此之謂也。』|
|帝曰：『脈從而病反者，其診何如？』|
|岐伯曰：『脈至而從，按之不鼓，諸陽皆然①。』|
|帝曰：『諸陰之反，其脈何如？』|
|岐伯曰：『脈至而從，按之鼓甚而盛也②。是故百病之起，有生于本者，有生于摽者，有生于中氣者，有取本而得者，有取標而得者，有取中氣而得者，有取標本而得者，有逆取而得者，有從取而得者③。逆正，順也，若順，逆也④。故曰：「知標與本，用之不殆，明知逆順，正行無問。」此之謂也。不知是者，不足以言診，足以亂經，故《大要》曰：「粗工嘻嘻，以為可知，言熱未已，寒病復始，同氣異形，迷診亂經。」此之謂也⑤。夫標本之道，要而博，小而大，可以言一而知百。病之害，言標與本，易而勿損，察本與標，氣可令調，明知勝復，為萬民式，天之道畢矣⑥。』|
|①言病熱而脈數，按之不動，乃寒盛格陽而致之，非熱也。|
|②形證是寒，按之而脈氣鼓擊于手，下盛者，此為熱盛拒陰而生病，非寒也。|
|③反佐取之，是為逆取。奇偶取之，是為從取。寒病治以寒，熱病治以熱，是為逆取。從，順也。|
|④寒盛格陽，治熱以熱，熱盛拒陰，治寒以寒之類，皆時謂之逆。外雖用逆，中乃順也，此逆乃正順也。若寒格陽而治以寒，熱拒寒而治以熱，外則雖順，中氣乃逆，故方若順，是逆也。|
|⑤嘻嘻，悅也，言心意怡悅以為知道。終，盡也。六氣之用，粗之與工得其半也。厥陰之化，粗以為寒，其乃是溫。太陽之化，粗以為熱，其乃是寒。由此差互用，失其道，故其學問識用不達，工之道半矣，夫太陽少陰各有寒化熱量，其標本應用則正反矣，何以言之，太陽本為寒，標為熱，少陰本為熱，標為寒，方之用亦如是也。厥陰陽明中氣亦爾，厥陰之中氣為熱，陽明之中氣為濕，此二氣亦反其類，太陽少陰也然。太陽與少陰有標本用，與諸氣不同，故曰：『同氣異形也。』夫一經之標本寒熱既殊，言本當究其標，論標合尋其本，言氣不窮其標本，論病未辨其陰陽，雖同一氣而生，且阻寒溫之候，故心迷正理，治益亂經，呼曰粗工，允膺其稱爾。|
|⑥天地變化尚可盡知，況一人之診而云冥昧，得經之要，持法之宗，為天下師，尚卑其道，萬民之式，豈曰大哉。《新校正》云：『按《標本病傳論》云：「有其在標而求之于標，有其在本而求之于本，有其在本而求之于標，有其在標而求之于本，故治有取標而得者，有取本而得者，有逆取而得者，有從取而得者，故知逆與從，正行無問，知標本者，萬舉萬當，不知標本，是為妄行。夫陰陽逆從，標本之為道也，小而大，言一而知百，病之害，少而多，淺而博，可以言一而知百也。以淺而知深，察近而知遠，言標與本，易而勿及，治反為逆，治得為從，先病而後逆者，治其本；先逆而後病者，治其本；先寒而後生病者，治其本；先熱而後生病者，治其本；先熱而後生中滿者，治其標；先病而後泄者，治其本；先泄而後生他病者，治其本。必且調之，乃治其他病，先病而後生中滿者，治其標；先中滿而後煩心者，治其本。人有客氣，有同大不利，治其標，小大利，治其本，病發而有餘，本而標之，先治其本，後治其標；病發而不足，標而本之，先治其標，後治其本。謹察間甚，以意調之，間者并行，甚者獨行，先小大不利而後生病者，治其本。」此經論標本尤詳。』|
|帝曰：『勝復之變，早晏何如？』|
|岐伯曰：『夫所勝者，勝至已病，病已慍慍，而復已萌也①。夫所復者，勝盡而起，得位而甚，勝有微甚，復有少多，勝和而和，勝虛而虛，天之常也。』|
|帝曰：『勝復之作，動不當位，或後時而至，其故何也②？』|
|岐伯曰：『夫氣之生與其化，衰盛異也。寒暑溫涼，盛衰之用，其在四維，故陽之動始于溫，盛于暑。陰之動始于清，盛于寒。春夏秋冬、各差其分③。故《大要》曰：「彼春之暖為夏之暑，彼秋之忿為冬之怒，謹按四維，斥候皆歸，其終可見，其始可知。」此之謂也④。』|
|①復心之慍，不遠而有。|
|②言陽盛于夏，陰盛于冬，清盛于秋，溫盛于春，天之常候。然其勝復氣用，四序不同，其何由哉！|
|③言春夏秋冬，四正之氣，在于四維之分也，即事驗之，春之溫正在辰巳之月，夏之暑正在午未之月，秋之涼正在戌亥之月，冬之寒正在寅丑之月。春始于仲春，夏始于仲夏，秋始于仲秋，冬始于仲冬。故丑之月，陰結層冰于厚地；未之月，陽焰電掣于天垂；戌之月，霜清肅殺而庶物堅；辰之月，風扇和舒而陳柯榮秀。此則氣差其分，昭然而不可蔽也，然陰陽之氣，生發收藏與常法相會，徵其氣化及在人之應，則四時每差其日數，與常法相違，從差法乃正當之也。|
|④言氣之少壯也。陽之少為暖，其壯也為暑；陰之少為忿，其壯也為怒。此悉謂少壯之異氣，證用之盛衰，但立盛衰于四維之位，則陰陽終始應用皆可知矣。|
|帝曰：『差有數乎！』|
|岐伯曰：『又凡三十度也①。』|
|帝曰：『其脈應皆何如？』|
|岐伯曰：『差同正法，待時而去也②。《脈要》曰：「春不沉，夏不弦，冬不濇，秋不數，是謂四塞③。沉甚曰病，弦甚曰病，濇甚曰病，數甚曰病④。參見曰病，復見曰病，未去而去曰病，去而不去曰病⑤。反者死⑥。」故曰：「氣之相守司也，如權衡之不得相失也⑦。」夫陰陽之氣，清靜則生化治，動則苛疾起，此之謂也⑧。』|
|①度者，日也。《新校正》云：『按《六元正紀大論》曰：「差有數乎？曰：後皆三十度而有奇也。」此云三十度也者，此文為略。』|
|②脈亦差，其隨氣應也。待時曰足，應王氣至而乃去也。|
|③天地四時之氣閉塞而無所運行也。|
|④但應天和氣，是則為平，形見太甚則為力致，以力而致，安能久乎，故甚皆病。|
|⑤參，謂參和諸氣來見。復見，謂再見，已衰已死之氣也。去，謂王已而去者也。日行之度，未出于差，是為天氣未出。日度過差，是謂天氣已去而脈尚在，既非得應，故曰病也。|
|⑥夏見沉，秋見數，冬見緩，春見濇，是謂反也。犯違天命，生其能久乎！《新校正》云：『詳上文秋不數是謂四塞，此注云秋見數是謂反，蓋以脈差只在仲月，差之度盡而數不去，謂秋之季月而脈尚數，則為反也。』|
|⑦權衡，秤也。天地之氣，寒暑相對，溫清相望，如持秤也。高者否，下者否，兩者齊等，無相奪倫，則清靜而生化各得其分也。|
|⑧動，謂變動常平之候而為災眚也。苛，重也。《新校正》云：『按《六微旨大論》云：「成敗倚伏，生乎動，動而不已則變作矣。」』|
|帝曰：『幽明何如？』|
|岐伯曰：『兩陰交盡，故曰幽。兩陽合明，故曰明。幽明之配，寒暑之異也①。』|
|帝曰：『分至何如？』|
|岐伯曰：『氣至之謂至，氣分之謂分，至則氣同，分則氣異，所謂天地之正紀也②。』|
|帝曰：『夫子言春秋氣始于前，冬夏氣始于後，余已知之矣，然六氣往復，主歲不常也，其補瀉奈何③。』|
|岐伯曰：『上下所主，隨其攸利，正其味則其要也，左右同法。《大要》曰：「少陽之主，先甘後鹹；陽明之主，先辛後酸；太陽之主，先鹹後苦；厥陰之主，先酸後辛；少陰之主，先甘後鹹；太陰之主，先苦後甘。」佐以所利，資以所生，是謂得氣④。』|
|①兩陰交盡于戌亥，兩陽合明于辰巳。《靈樞‧陰陽繫日月論》云：『亥十月左足之厥陰，戌九月右足之厥陰，此兩陰交盡，故曰厥陰。辰三月左足之陽明，巳四月右足之陽明，此兩陽合于前，故曰陽明。』然陰交則幽，陽合則明，幽明之象，當由是也。寒暑位西南、東北。幽明位西北、東南。幽明之配寒暑之位，誠斯異也。《新校正》云：『按《太始天元冊》文云：「幽明既位，寒暑弛張。」』|
|②因幽明之問而形斯義也。言冬夏二至，是天地氣主歲，至其所在也。春秋二分，是間氣，初、二、四、五，四氣各分其政于主歲左右也，故曰至則氣同，分則氣異也。所言二至二分之氣配者，此所謂是天地氣之正紀也。|
|③以分至，明六氣分位，則初氣、四氣始于立春、立秋前各一十五日為紀法。三氣、六氣始于立夏、立冬後各一十五日為紀法。由是四氣前後之紀，則三氣六氣之中，正當二至日也。故曰：『春秋氣始于前，冬夏氣始于後也。』然以三百六十五日，易一氣一歲已往。氣則改新，新氣既來，舊氣復去，所宜之味，天地不同，補瀉之方，應知先後，故復以問之也。|
|④主，謂主歲。得，謂得其性用也，得其性用則舒卷由人，不得性用則動生乖忤，豈袪邪之可望乎！適足以伐天真之妙氣爾。如是先後之味皆謂有病，先寫之而後補之也。|
|帝曰：『善。夫百病之生也，皆生于風、寒、暑、濕、燥、火以之化之變也①。經言：「盛者瀉之，虛者補之。」余錫以方士，而方士用之尚未能十全，余欲令要道必行，桴鼓相應，猶拔刺雪汗，工巧神聖，可得聞乎②！』|
|岐伯曰：『審察病機，無失氣宜，此之謂也③。』|
|①風、寒、暑、濕、燥、火，天之六氣也。靜而順者為化，動而變者為變，故曰之化之變也。|
|②鍼曰工巧，藥曰神聖。《新校正》云：『按《難經》云：「望而知之謂之神，聞而知之謂之聖，問而知之謂之工，切脈而知之謂之巧。以外知之曰聖，以內知之曰神。」』|
|③得其機要，則動小而功大，用淺而功深也。|
|帝曰：『願聞病機何如？』|
|岐伯曰：『諸風掉胘，皆屬于肝①。諸寒收引，皆屬于腎②。諸氣膹鬱，皆屬于肺③。諸濕腫滿，皆屬于脾④。諸熱瞀瘛，皆屬于火⑤。諸痛癢瘡，皆屬于心⑥。諸厥固泄，皆屬于下⑦。諸痿喘嘔，皆屬于上⑧。|
|①風性動，木氣同之。|
|②收，謂斂也。引，謂急也。寒物收縮，水氣同也。|
|③高秋氣涼，霧氣煙集，涼至則氣熱，復甚則氣殫，徵其物象，屬可知也。膹，謂膹滿。鬱，謂奔迫也，氣之為用，金氣同之。|
|④土薄則水淺，土厚則水深，土平則乾，土高則濕，濕氣之有，土氣同之。|
|⑤火象徵。|
|⑥心寂則痛微，心躁則痛甚，百端之起，皆自心生，痛癢瘡瘍生于心也。|
|⑦下，謂下焦肝腎氣也。夫守司于下，腎之氣也，門戶束要，肝之氣也，故厥固泄皆屬下也。厥，謂氣逆也。固，謂禁固也。諸有氣逆上行及固不禁，出入無度，燥濕不恒，皆由下焦之主守也。|
|⑧上，謂上焦心肺氣也。炎熱薄爍，心之氣也，承熱分化，肺之氣也，熱鬱化上，故病屬上焦。《新校正》云：『詳痿之為病，似非上病，王注不解所以屬上之由，使後人疑議，今按《痿論》云：「五藏使人痿者，因肺熱葉焦，發為痿躄。」故云屬于上也。痿，又謂肺痿也。』|
|諸禁鼓**慄**，如喪神守，皆屬于火①。諸痙項強，皆屬于濕②。諸逆衝上，皆屬于火③。諸脹腹大，皆屬于熱④。諸躁狂越，皆屬于火⑤。諸暴強直，皆屬于風⑥。諸病有聲，鼓之如鼓，皆屬于熱⑦。諸病胕腫疼酸，驚駭，皆屬于火⑧。**→【慄〔忄栗〕：音，ㄌㄧˋ。意：同「栗」。】**|
|①熱之內作。|
|②太陽傷濕。|
|③炎上之性用也。|
|④熱鬱于內，肺脹所生。|
|⑤熱盛于胃及四未也。|
|⑥陽內鬱而陰行于外。|
|⑦謂有聲也。|
|⑧熱氣多也。|
|諸轉反戾，水液渾濁，皆屬于熱①。諸病水液澄澈清冷，皆屬于寒②。諸嘔吐酸，暴注下迫，皆屬于熱③。故《大要》曰：「謹守病機，各司其屬，有者求之，無者求之，盛者責之，虛者責之，必先五勝，疎其血氣，令其調達而致和平⑤。」此之謂也。』|
|①反戾，筋轉也。水液，小便也。|
|②上下所出及吐出溺出也。|
|③酸，酸水及味也。|
|④深乎聖人之言，理宜然也，有無求之，虛盛責之，言悉由也。夫如大寒而甚，熱之不熱，是無火也。熱來復去，晝見夜伏，夜發晝止，時節而動，是無火也，當助其心。又如大熱而甚，寒之不寒，是無水也。熱動復止，倏忽往來，時動時止，是無水也，當助其腎。內格嘔逆，食不得入，是有火也。病嘔而吐，食久反出，是無火也。暴速注下，食不及化，是無水也。溏泄而久，止發無恒，是無水也。故心盛則生熱，腎盛則生寒，腎虛則寒動于中，心虛則熱收于內。又熱不得寒是無火也，寒不得熱是無水也。夫寒之不寒，責其無水，熱之不熱，責其無火。熱之不久，責心之虛，寒之不久，責腎之少。有者瀉之，無者補之，虛者補之，盛者瀉之。居其中間，疏者壅塞，令上下無礙，氣血通調，則寒熱自和，陰陽調達矣。是以方有治熱以寒，寒之而水食不入，攻寒以熱，熱之而昏躁以生，此則氣不疎通壅而為是也，紀于水火，餘氣可知，故曰有者求之，無者求之，盛者責之，虛者責之，令氣通調，妙之道也。五勝，謂五行更勝也。先以五行寒暑溫涼濕，酸鹹甘辛苦，相勝為法也。|
|帝曰：『善。五味陰陽之用何如？』|
|岐伯曰：『辛甘發散為陽，酸苦湧泄為陰，鹹味湧泄為陰，淡味滲泄為陽。六者或收，或散，或緩，或急，或燥，或潤，或緛，或堅，以所利而行之，調其氣使其平也①。』|
|帝曰：『非調氣而得者，治之奈何？有毒無毒，何先何後？願聞其道②。』|
|岐伯曰：『有毒無毒，所治為主，適大小為制也③。』|
|①湧，吐也。泄，利也。滲，泄小便也，言水液自迴腸沁別汁滲入膀胱之中，自胞氣化之而為溺，以泄出也。《新校正》云：『按《藏氣法時論》云：「辛散酸收甘緩苦堅鹹緛。」又云：「辛酸甘苦鹹各有所利，或散或收或緩或急或堅或緛，四時五藏病隨五味所宜也。」』|
|②夫病生之類，其有四焉，一者始因氣動而內有所成。二者不因氣動而外有所成。三者始因氣動而病生于內。四者不因氣動而病生于外。夫因氣動而內成者，謂積、聚、癥、瘕、瘤、氣癭、起結核、癲癇之類也。外成者，謂癰、腫、瘡、瘍、痂、疥、疽、痔、掉、浮腫、目赤、瘭、胗、胕腫、痛癢之類也。不因氣動而病生于內者，謂留飲、澼食、飢飽勞損、宿食、霍亂、悲恐喜怒想慕憂結之類也。生于外者，謂瘴氣、賊魅、蟲蛇、蠱毒、蜚屍、鬼擊、衝薄、墜墮、風寒暑濕、斫射、刺割、棰樸之類也。如是四類，有獨治內而愈者，有兼治內而愈者，有獨治外而愈者，有兼治外而愈者，有先治內後治外而愈者，有先治外後治內而愈者，有須齊毒而攻擊者，有須無毒而調引者，凡此之類方法所施，或重或輕，或緩或急，或收或散，或潤或燥，或緛或堅，方士之用，見解不同，各擅己心，好丹非素，故復問之者也。|
|③言但能破積愈疾，解急脫死，則為良方，非必要言以先毒為是，後毒為非，無毒為非，有毒為是，必量病輕重大小制之者也。|
|帝曰：『請言其制？』|
|岐伯曰：『君一臣二，制之小也。君一臣三佐五，制之中也。君一臣三佐九，制之大也。寒者熱之，熱者寒之，微者逆之，甚者從之①。堅者削之，客者除之，勞者溫之，結者散之，留者攻之，燥者濡之，急者緩之，散者收之，損者溫之，逸者行之，驚者平之，上之下之，摩之浴之，薄之劫之，開之發之，適事為故②。』|
|帝曰：『何謂逆從。』|
|岐伯曰：『逆者正治，從者反治，從少從多，觀其事也③。』|
|①夫病之微小者，猶水火也。遇草而**焫**，得水而燔，可以濕伏，可以水滅，故逆其性氣，以折之攻之。病之大甚者，猶龍火也，得濕而焰，遇水而燔，不知其性，以水濕折之，適足以光焰，詣天物窮方止矣，識其性者，反常之理，以火逐之則燔灼自消，焰光撲滅。然逆之，謂以寒攻熱，以熱攻寒；從之，謂攻以寒熱，雖從其性用，不必皆同是。以下文曰：『逆者正治，從者反治，從少從多，觀其事也。』此之謂乎。《新校正》云：『按神農云：「藥有君臣佐使，以相宣攝，合和宜用，一君二臣三佐五使，又可一君二臣九佐使也。」』|
|②量病證候，適事用之。|
|③言逆者正治也，從者反治也。逆病氣而正治，則以寒攻熱，以熱攻寒。然從順病氣，乃反治法也。從少謂一同而二異，從多謂二同而三異也，言盡同者，是奇制也。|
|帝曰：『反治何謂？』|
|岐伯曰：『熱因寒用，寒因熱用，塞因塞用，通因通用，必伏其所主而先其所因，其始則同，其終則異，可使破積，可使潰堅，可使氣和，可使必已①。』|
|①夫大寒內結，蓄聚疝瘕，以熱攻除，除寒格，熱反縱，反縱之則痛發尤甚，攻之則熱不得前，方以蜜煎烏頭，佐之以熱，蜜多其藥，服已便消，是則張公從此而以熱因寒用也。有火氣動，服冷已，過熱為寒格而身冷、嘔噦、嗌乾、口苦、惡熱、好寒，眾議攸同咸呼為熱，冷治則甚，其如之何？逆其好則拒治，順其心則加病，若調寒熱逆冷，熱必行則熱物冷服，下嗌之後，冷體既消，熱性便發，由是病氣隨愈，嘔噦皆除，情且不違，而致大益，醇酒冷飲則其類矣，是則以熱因寒用也。所謂惡熱者，凡諸食餘氣主于生者。　　《新校正》云：『詳王字疑誤上見之已嘔也。』又病熱者，寒攻不入，惡其寒勝，熱乃消除，從其氣則熱增，寒攻之則不入，以豉豆諸冷藥酒漬，或熅而服之，酒熱氣同，固無違忤，酒熱既盡，寒藥已行，從其服食，熱便隨散，此則寒因熱用也。或以諸冷物熱齊和之服之，食之熱復圍解，是亦寒因熱用也。又熱食豬肉及粉葵，乳以椒薑橘，熱齊和之，亦其類也。又熱在下焦治亦然，假如下氣虛乏，中焦氣擁，胠脇滿甚，食已轉增，粗工之見，無能斷也，欲散滿則恐虛其下，補下則滿甚于中，散氣則下焦轉虛，補虛則中滿滋甚，醫病參議，言意皆同，不救其虛，且攻其滿，藥入則減，藥過依然，故中滿下虛，其病常在，乃不知疎啟其中，峻補于下，少服則資壅，多服則宣通，由是而療，中滿自除，下虛斯實，此則塞因塞用也。又大熱內結，注泄不止，熱宜寒療，結復須除，以寒下之，結散利止，此則通因通用也。又大寒凝內，久利瀉泄，愈而復發，綿歷歲年，以熱下之，寒去利止，亦其類也。投寒以熱，涼而行之，投熱以寒，溫而行之，始同終異，斯之謂也。諸如此等，其徒寔繁，略舉宗兆，猶是反治之道，斯其類也。《新校正》云：『按《五常政大論》云：「治熱以寒，溫而行之，治寒以熱，涼而行之，亦熱因寒用，寒因熱用之義也。」』|
|帝曰：『善。氣調而得者何如？』|
|岐伯曰：『逆之，從之，逆而從之，從而逆之，疎氣令調，則其道也①。』|
|帝曰：『善。病之中外，何如？』|
|岐伯曰：『從內之外者，調其內；從外之內者，治其外②。從內之外而盛于外者，先調其內而後治其外；從外之內而盛于內者，先治其外而後調其內③。中外不相及，則治主病④。』|
|①逆，謂逆病氣以正治。從，謂從病氣而反療。逆其氣以正治，使其從順，從其病以反取，令彼和調，故曰逆從也。不疎其氣，令道路開通，則氣感寒熱而為變，始化生多端也。|
|②各絕其源。|
|③皆謂先除其根屬，後削其枝條也。|
|④中外不相及，自各一病也。|
|帝曰：『善。火熱復，惡寒發熱，有如瘧狀，或一日發，或間數日發，其故何也？』|
|岐伯曰：『勝復之氣，會遇之時，有多少也。陰氣多而陽氣少，則其發日遠；陽氣多而陰氣少，則其發日近。此勝復相薄，盛衰之節，瘧亦同法①。』|
|帝曰：『論言治寒以熱，治熱以寒，而方士不能廢繩墨而更其道也。有病熱者，寒之而熱，有病寒者，熱之而寒，二者皆在，新病復起，奈何治②？』|
|岐伯曰：『諸寒之而熱者，取之陰；熱之而寒者，取之陽，所謂求其屬也③。』|
|①陰陽齊等，則一日之中，寒熱相半；陽多陰少，則一日一發，而但熱不寒；陽少陰多，則隔日發，而先寒後熱。雖復勝之氣，若氣微則一發後，六七日乃發時，謂之愈而復發，或頻三日發而六七日止，或隔十日發而四五日止者，皆由氣之多少，會遇與不會遇也。俗見不遠，乃謂鬼神暴疾而又祈禱避匿，病勢已過，旋至其斃，病者殞歿，自謂其分，致令寃魂塞于冥路，夭死盈于曠野，仁愛鑒茲，能不傷楚，習俗既久，難卒釐革，非復可改，末如之何，悲哉！悲哉！|
|②謂治之而病不衰退，反因藥寒熱而隨生寒熱病之新者也，亦有止而復發者，亦有藥在而除，藥去而發者，亦有全不息者，方士若廢此繩墨則無更新之法，欲依標格則病勢不除，捨之則阻彼，凡情治之則藥無能驗，心迷意惑，無由通悟，不知其道，何恃而為，因藥病生，新舊相對，欲求其愈，安可奈何？|
|③言益火之源，以消陰翳，壯水之主，以制陽光，故曰求其屬也。夫粗工褊淺，學未精深，以熱攻寒，以寒療熱，治熱未已而冷疾已生，攻寒日深而熱病更起，熱起而中寒尚在，寒生而外熱不除，欲攻寒則懼熱不前，欲療熱則思寒又止，進退交戰，危亟已臻，豈知藏府之源有寒熱溫涼之主哉！取心者，不必齊以熱；取腎者，不必齊以寒，但益心之陽，寒亦通行，強腎之陰，熱之猶可，觀斯之故，或治熱以熱，治寒以寒，萬舉萬全，孰知其意，思方智極，理盡辭窮，嗚呼！人之死者，豈謂命，不謂方士愚昧而殺之耶！|
|帝曰：『善。服寒而反熱，服熱而反寒，其故何也？』|
|岐伯曰：『治其王氣是以反也①。』|
|帝曰：『不治王而然者，何也？』|
|岐伯曰：『悉乎哉問也！不治五味屬也。夫五味入胃，各歸所喜攻，酸先入肝，苦先入心，甘先入脾，辛先入肺，鹹先入腎②。久而增氣，物化之常也。氣增而久，夭之由也③。』|
|①物體有寒熱，氣性有陰陽，觸王之氣，則強其用也。夫肝氣溫和，心氣暑熱，肺氣清涼，腎氣寒冽，脾氣兼併之故也。春以清治肝而反溫，夏以冷治心而反熱，秋以溫治肺而反清，冬以熱治腎而反寒，蓋由補益王氣太甚也，補王太甚則藏之寒熱，氣自多矣。|
|②《新校正》云：『按《宣明五氣篇》云：「五味所入，酸入肝，辛入肺，苦入心，鹹入腎，甘入脾，是謂五入也。」』|
|③夫入肝為溫，入心為熱，入肺為清，入腎為寒，入脾為至陰，而四氣兼之，皆為增其味而益其氣，故各從本藏之氣用爾，故久服黃連苦參而反熱者，此其類也，餘味皆然，但人疎忽不能精候矣，故曰久而增氣，物化之常也，氣增不已，益歲年則藏氣偏勝，氣有偏勝則有偏絕，藏有偏絕則有暴夭者，故曰氣增而久，夭之由也，是以正理觀化，藥集商較服餌曰：『藥不具五味，不備四氣，而久服之，雖且獲勝益，久必致暴夭。』此之謂也。絕粒服餌，則不暴亡，斯何由哉！無五榖味資助故也，復令食穀，其亦夭焉。|
|帝曰：『善。方制君臣何謂也？』|
|岐伯曰：『主病之謂君，佐君之謂臣，應臣之謂使，非上下三品之謂也①。』|
|帝曰：『三品何謂？』|
|岐伯曰：『所以明善惡之殊貫也②。』|
|帝曰：『善。病之中外何如③？』|
|岐伯曰：『調氣之方，必別陰陽，定其中外，各守其鄉，內者內治，外者外治，微者調之，其次平之，盛者奪之，汗者下之，寒熱溫涼，衰之以屬，隨其攸利④。謹道如法，萬舉萬全，氣血正平，長有天命⑤。』|
|帝曰：『善。』|
|①上藥為君，中藥為臣，下藥為佐使，所以異善惡之名位，服餌之道，當從此為法，治病之道，不必皆然，以主病者為君，佐君者為臣，應臣之用者為使，皆所以贊成方用也。|
|②三品，上中下品，此明藥善惡不同性用也。《新校正》云：『按神農云：「上藥為君，主養命以應天；中藥為臣，養性以應人；下藥為佐使，主治病以應地也。」』|
|③前問病之中外，謂調氣之法，今此未盡，故復問之。此下對當次前求其屬也之下，應古之錯簡也。|
|④病者中外，治有表裏，在內者以內治法和之，在外者以外治法和之，氣微不和，以調氣法調之，其次大者以平氣法平之，盛甚不已則奪其氣令甚衰也。假如小寒之氣，溫以和之；大寒之氣，熱以取之；甚寒之氣，則下奪之，奪之不已則逆折之，折之不盡則求其屬以衰之。小熱之氣，涼以和之；大熱之氣，寒以取之；甚熱之氣，則汗發之，發不盡則逆制之，制之不盡則求其屬以衰之，故曰汗之下之。寒熱溫涼，衰之以屬，隨其攸利。攸，所也。|
|⑤守道以行，舉無不中，故能驅役草石，召遣神靈，調禦陰陽，蠲除眾疾，血氣保平和之候，天真無耗竭之由，夫如是者，蓋以舒卷在心，去留從意，故精神內守，壽命靈長。|


經筋醫理探源(永康堂‧張老師)


