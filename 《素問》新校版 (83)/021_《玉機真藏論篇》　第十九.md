# 《玉機真藏論篇》　第十九

|**重廣補注《黃帝內經·素問》卷　第六**|
|啟玄子次注，林億、孫奇、高保衡等奉敕校正，孫兆重改誤。|
|《玉機真藏論》《三部九候論》|
|**《玉機真藏論篇》　第十九①**|
|①《新校正》云：『按《全元起本》在第六卷。』|
|黃帝問曰：『春脈如弦，何如而弦？』|
|岐伯對曰：『春脈者，肝也，東方木也，萬物之所以始生也。故其氣來緛弱輕虛而滑，端直以長，故曰弦①。反此者病②。』|
|帝曰：『何如而反？』|
|岐伯曰：『其氣來，實而強，此謂太過，病在外；其氣來不實而微，此謂不及，病在中③。』|
|①言端直而長，狀如弦也。《新校正》云：『按越人云：「春脈弦者，東方木也，萬物始生，未有枝葉，故其脈來濡弱而長。四時輕。」「輕」作「寬」。』|
|②反，為反常平之候。|
|③氣餘，則病形于外；氣少，則病在于中也。《新校正》云：『按呂廣云：「實強者，陽氣盛也。」少陽當微弱，今更實強，謂之太過。陽處表，故令病在外，厥陰之氣養于筋，其脈弦，今更虛微故曰不及。陰處中，故令病在內。』|
|帝曰：『春脈太過與不及，其病皆何如？』|
|岐伯曰：『太過則令人善忘，忽忽眩冒而巔疾，其不及則令人胸痛引背，下則兩脇胠滿①。』|
|①忽忽，不爽也。眩，謂目眩視如轉也。冒，謂冒悶也。胠，謂腋下，脇也。忘當為怒字之誤也。《靈樞經》曰：『肝氣實則怒。』肝厥陰脈自足而上入毛中，又上貫鬲布脇肋，循喉嚨之後，上入頏顙，上出額與督脈會于巔，故病如是。《新校正》云：『按《氣交變大論》云：木太過甚則忽忽善怒，眩冒巔疾，則忘當作怒。』|
|帝曰：『善。夏脈如鈎，何如而鈎？』|
|岐伯曰：『夏脈者，心也，南方火也，萬物之所以盛長也。故其氣來盛去衰，故曰鈎①。反此者病。』|
|帝曰：『何如而反？』|
|岐伯曰：『其氣來盛，去亦盛，此謂太過，病在外②。其氣來不盛去反盛，此謂不及，病在中③。』|
|①言其脈來盛去衰，如鈎之曲也。《新校正》云：『按越人云：「夏脈鈎者，南方火也，萬物之所盛，垂枝布葉，皆下曲如鈎，故其脈來疾去遲。」呂廣云：「陽盛，故來疾；陰虛，故去遲。脈從下上至寸口疾，還尺中遲也。」』|
|②其脈來盛去盛，是陽之盛也。心氣有餘，是為太過。|
|③《新校正》云：『詳越人肝、心、肺、腎四藏脈俱以強實為太過，虛微為不及，與素問不同。』|
|帝曰：『夏脈太過與不及，其病皆何如？』|
|岐伯曰：『太過則令人身熱而膚痛，為浸淫；其不及則令人煩心，上見欬唾，下為氣泄①。』|
|①心少陰脈起于心中，出屬心系，下鬲絡小腸，又從心系卻上肺，故心太過則身熱、膚痛而浸淫流布于形分，不及則心煩，上見欬唾，下為氣泄。|
|帝曰：『善。秋脈如浮，何如而浮？』|
|岐伯曰：『秋脈者，肺也，西方金也，萬物之所以收成也。故其氣來輕虛以浮，來急去散，故曰浮①。反此者病。』|
|帝曰：『何如而反？』|
|岐伯曰：『其氣來毛，而中央堅兩傍虛，此謂太過，病在外，其氣來毛而微，此謂不及，病在中。』|
|帝曰：『秋脈太過與不及，其病皆何如？』|
|岐伯曰：『太過則令人逆氣而背痛、慍慍然；其不及則令人喘，呼吸少氣而欬，上氣，見血，下聞病音②。』|
|①脈來輕虛，故名浮也。來急以陽未沈下，去散以陰氣上升也。《新校正》云：『按越人云：「秋脈毛者，西方金也。萬物之所終，草木華葉，皆秋而落，其枝獨在，若毫毛也。故其脈來輕虛以浮，故曰毛。」』|
|②肺太陰脈，起于中焦，下絡大腸，還循胃口，上鬲屬肺，從肺系橫出腋下，復藏氣為欬，主喘息，故氣盛則肩背痛，氣逆不及則喘息變易，呼吸少氣而欬上氣見血也。下聞病音，謂喘息則肺中有聲也。|
|帝曰：『善。冬脈如營，何如而營①？』|
|岐伯曰：『冬脈者，腎也，北方水也，萬物之所以合藏也。故其氣來沈以搏，故曰營②。反此者病。』|
|帝曰：『何如而反？』|
|岐伯曰：『其氣來如彈石者，此謂太過，病在外，其去如數者，此謂不及，病在中。』|
|帝曰：『冬脈太過與不及，其病皆何如？』|
|岐伯曰：『太過則令人解**㑊**③，脊脈痛而少氣不欲言，其不及則令人心懸，如病飢，䏚中清，脊中痛，少腹滿，小便變④。』|
|帝曰：『善。』|
|①脈沈而深，如營動也。《新校正》云：『詳深一作濡，又作摶，按本經下文云：「其氣來沈以摶。」則「深」字當為「摶」，又按《甲乙經》「摶」字為「濡」，當從《甲乙經》為濡，何以言之。脈沈而濡，濡古軟字，乃冬脈之平調脈，若沈而摶擊于手，則冬脈之太過脈也，故言當從《甲乙經》濡字。』|
|②言沈而搏擊于手也。《新校正》云：『按《甲乙經》「搏」當作「濡」，義如前說，又越人云：「冬脈石者，北方水也，萬物之所藏，盛冬之時水凝如石，故其脈來沈濡而滑，故曰石也。」』|
|③《新校正》云：『按解**㑊**之義具第五卷注。』**→【㑊﹝亻亦﹞：音亦,懈惰也。】**|
|④腎少陰脈，自股內後廉，貫脊屬腎絡膀胱，其直行者從腎上貫肝鬲入肺中，循喉嚨俠舌本，其支別者從肺出絡心注胸中，故病如是也。䏚者，季脇之下，俠脊兩傍空軟處也。腎外當，故䏚中清冷也。**→【䏚﹝月少﹞：音渺】**|
|帝曰：『四時之序，逆從之變異也①。然脾脈獨何主②？』|
|岐伯曰：『脾脈者，土也，孤藏以灌四傍者也③。』|
|帝曰：『然則脾善惡可得見之乎！』|
|岐伯曰：『善者不可得見，惡者可見④。』|
|帝曰：『惡者何如可見？』|
|岐伯曰：『其來如水之流者，此謂太過，病在外；如鳥之喙者，此謂不及，病在中⑤。』|
|①脈春弦、夏鈎、秋浮、冬營，為逆順之變見異狀也。|
|②主謂主時月。|
|③納水榖，化津液，溉灌于肝、心、肺、腎也，以不正主四時，故謂之孤藏。|
|④不正主時，寄王于四季，故善不可見，惡可見也。|
|⑤《新校正》云：『按《平人氣象論》云：「如鳥之喙。」又別本「喙」作「啄」。』|
|帝曰：『夫子言脾為孤藏，中央土以灌四傍，其太過與不及，其病皆何如？』|
|岐伯曰：『太過則令人四支不舉①；其不及則令人九竅不通，名曰重強②。』|
|帝瞿然而起，再拜而稽首曰：『善。吾得脈之大要，天下至數，五色脈變，揆度奇恒，道在于一②。神轉不迴，迴則不轉，乃失其機③。至數之要，迫近以微④。著之玉版，藏之藏府，每旦讀之，名曰玉機⑤。|
|①以主四支，故病不舉。|
|②脾之孤藏以灌四傍，今病則五藏不和，故九竅不通也。《八十一難經》曰：「五藏不和則九竅不通。」重，謂藏氣重疊。強，謂氣不和順。|
|③瞿然，忙貌也，言乙太過不及而一貫之，揆度奇恒皆通也。|
|④五氣循環不愆時敘，是為神氣流轉不迴，若卻行衰王，反天之常氣，是則卻迴而不轉，由是卻迴不轉，乃失生氣之機矣。|
|⑤得至數之要道，則應用切近以微妙也。迫，切也。|
|⑥著之玉版，故以為名言，是玉版生氣之機。《新校正》云：『詳至數至，名曰玉機，與前《玉版論要》文相重，彼注頗詳。』|
|五藏受氣于其所生，傳之于其所勝，氣舍于其所生，死于其所不勝，病之且死，必先傳行至其所不勝，病乃死①。此言氣之逆行也，故死②。肝受氣于心，傳之于脾，氣舍于腎，至肺而死；心受氣于脾，傳之于肺，氣舍于肝，至腎而死；脾受氣于肺，傳之于腎，氣舍于心，至肝而死；肺受氣于腎，傳之于肝，氣舍于脾，至心而死；腎受氣于肝，傳之于心，氣舍于肺，至脾而死，此皆逆死也。一日一夜五分之，此所以占死生之早暮也③。|
|①受氣所生者，謂受病氣于己之所生者也；傳所勝者，謂傳于己之所剋者也；氣舍所生者，謂舍于生己者也；死所不勝者，謂死于剋己者之分位也。所傳不順故必死焉。|
|②所為逆者，次如下說。|
|③肝死于肺位秋庚辛，餘四倣此。然朝主甲乙，晝主丙丁，四季上主戊已，晡主庚辛，夜主壬癸，由此則死生之早暮可知也。《新校正》云：『按《甲乙經》「生」作「者」字，云：「占死者之早暮。」詳此經文專為言氣之逆行也，故死即不言生之早暮，王氏改者作生，義不若《甲乙經》中素問本文。』|
|黃帝曰：『五藏相通，移皆有次，五藏有病，則各傳其所勝①。不治，法三月，若六月，若三日，若六日，傳五藏而當死，是順傳所勝之次②。故曰：「別于陽者，知病從來；別于陰者，知死生之期③。」言知至其所困而死④。|
|①以上文逆傳而死，故言是逆傳所勝之次也。《新校正》云：『詳逆傳所勝之次。「逆」當作「順」，上文既言逆傳，下文所言乃順傳之次也。』|
|②三月者，謂一藏氣之遷移；六月者，謂至其所勝之位；三日者，三陽之數以合日也；六日者，謂兼三陰以數之爾。《熱論曰》：『傷寒一日巨陽受，二日陽明受，三日少陽受，四日太陰受，五日少陰受，六日厥陰受。』則義也。《新校正》云：『詳上文是順傳所勝之次，七字乃是次前注誤在此經文之下，不惟無義，兼校之《全元起本》素問及《甲乙經》并無此七字，直去之，慮未達者致疑，今存于注。』|
|③主辨三陰三陽之候，則知中風邪氣之所不勝矣。《新校正》云：『詳舊此段注寫作經，合改為注。又按《陰陽別論》云：「別于陽者知病處也；別于陰者知死生之期。」又云：「別于陽者，知病忌時；別于陰者，知死生之期。」義同此。』|
|④困，謂至所不勝也。上文曰：『死于其所不勝。』|
|是故風者，百病之長也①。今風寒客于人，使人毫毛畢直，皮膚閉而為熱②，當是之時，可汗而發也③。或痺不仁、腫痛④，當是之時，可湯熨及火灸，剌而去之⑤。弗治，病入舍于肺，名曰肺痺，發欬上氣⑥。|
|①言先百病而有之。《新校正》云：『按《生氣通天論》云：「風者，百病之始。」』|
|②客，謂客止于人形也。風擊皮膚，寒勝腠理，故毫毛畢直，玄府閉密而熱生也。|
|③邪在皮毛，故可汗泄也。《陰陽應象大論》曰：『善治者，治皮毛。此之謂也。』|
|④病生而變，故如是也。熱中血氣則痺不仁，寒氣傷形故為腫痛。《陰陽應象大論》云：『寒傷形，熱傷氣，氣傷痛，形傷腫。』|
|⑤皆謂釋散寒邪，宣揚正氣。|
|⑥邪入諸陰則病而為痺，故入于肺，名曰痺焉。《宣明五氣》論曰：『邪入于陽則狂，邪入于陰則痺。』肺在變動為欬，故欬則氣上，故上氣也。|
|弗治，肺即傳而行之肝，病名曰肝痺，一名曰厥，脇痛，出食①，當是之時，可按若刺耳②。弗治，肝傳之脾，病名曰脾風，發癉、腹中熱、煩心、出黃③，當此之時，可按可藥可浴。弗治，脾傳之腎，病名曰疝瘕，少腹寃熱而痛，出白，一名曰蠱④，當此之時，可按可藥。弗治，腎傳之心，病筋脈相引而急，病名曰瘛⑤，當此之時，可灸可藥。弗治，滿十日法當死⑥。腎因傳之心，心即復反傳而行之肺，發寒熱，法當三嵗死⑦。此病之次也⑧。|
|①肺金伐木氣，下入肝，故曰弗治行之肝也。肝氣通膽，膽善為怒，怒者氣逆，故一名厥也。肝厥陰脈，從少腹屬肝，絡膽上貫鬲，布脇肋，循喉嚨之後，上入頏顙，故脇痛，而食入腹則出，故曰出食。|
|②肝氣應風木，勝脾土，土受風氣故曰脾風。蓋為風氣通肝而為名也。脾之為病，善發黃癉，故發癉也。脾太陰脈，入腹屬脾，絡胃上鬲，俠咽，連舌本，散舌下，其支別者，復從胃別上鬲注心中，故腹中熱而煩心，出黃色于便瀉之所也。|
|③腎少陰脈，自股內後廉，貫脊屬腎，絡膀胱，故少腹寃熱而痛，溲出白液也。寃熱內結，消鑠脂肉，如蟲之食，日內損削，故一名曰蠱。|
|④腎不足則水不生，水不生則筋燥急，故相引也。陰氣內弱，陽氣外燔，筋脈受熱而自跳掣，故名曰瘛。|
|⑤至心而氣極，則如是矣。若復傳行，當如下說。|
|⑥因腎傳心，心不受病，即而復反傳與肺金，肺已再傷，故寒熱也。三嵗者，肺至腎一嵗，腎至肝一嵗，肝至心一嵗，火又乘肺，故云三嵗死。|
|⑦謂傳勝之次第。|
|然其卒發者，不必治于傳①，或其傳化有不以次。不以次入者，憂、恐、悲、喜、怒，令不得以其次，故令人有大病矣②。因而喜，大虛則腎氣乘矣③。怒則肝氣乘矣④。悲則肺氣乘矣⑤。恐則脾氣乘矣⑥。憂則心氣乘矣⑦。此其道也⑧。|
|①不必依傳之次，故不必以傳治之。|
|②憂、恐、悲、喜、怒，發無常分，觸遇則發，故令病氣亦不次而生。|
|③喜則心氣移于肺，心氣不守，故腎氣乘矣。《宣明五氣篇》曰：『精氣并于心則喜。』|
|④怒則氣逆，故肝氣乘脾。|
|⑤悲則肺氣移于肝，肝氣受邪，故肺氣乘矣。《宣明五氣篇》曰：『精氣并于肺則悲。』|
|⑥恐則腎氣移于心，腎氣不守，故脾氣乘矣。《宣明五氣篇》曰：『精氣并于腎則恐。』|
|⑦憂則肝氣移于脾，肝氣不守，故心氣乘矣。《宣明五氣篇》曰：『精氣并于肝則憂。』|
|⑧此其不次之常道。|
|故病有五，五五二十五變及其傳化①，傳乘之名也②。大骨枯藳，大肉陷下，胸中氣滿，喘息不便，其氣動形，期六月死，真藏脈見，乃予之期日③。大骨枯藳，大肉陷下，胸中氣滿，喘息不便，內痛引肩項，期一月死。真藏見，乃予之期日④。|
|①五藏相并而各五之，五而乘之，則二十五變也。然其變化以勝相傳，傳而不次，變化多端。《新校正》云：『按《陰陽別論》云：「凡陽有五，五五二十五陽。」義與此通。』|
|②言傳者何，相乘之異名爾。|
|③皮膚乾著，骨間肉陷，謂大骨枯藳，大肉陷下也。諸附骨際及空窳處，亦同其類也。胸中氣滿，喘息不便，是肺無主也。肺司治節，氣息由之，其氣動形，為無氣相接，故聳舉肩背，以遠求報氣矣。夫如是，皆形藏已敗，神藏亦傷，見是證者，期後一百八十日內死矣。候見真藏之脈，乃與死日之期爾。真藏脈診，下經備矣，此肺之藏也。|
|④火精外出，陽氣上燔，金受火災，故內痛，肩項如是者，期後三十日內死，此心之藏也。|
|大骨枯藳，大肉陷下，胸中氣滿，喘息不便，內痛引肩項，身熱、脫肉、破**䐃**，真藏見，十月之內死①。大骨枯藳，大肉陷下，肩髓內消，動作益衰，真藏來見，期一嵗死。見其真藏，乃予之期日②。大骨枯藳，大肉陷下，胸中氣滿，腹內痛，心中不便，肩項身熱，破**䐃**脫肉，目匡陷，真藏見，目不見人，立死，其見人者，至其所不勝之時則死③。急虛身中，卒至五藏絕閉，脈道不通，氣不往來，譬于墮溺，不可為期④。其脈絕不來，若人一息五六至，其形肉不脫，真藏雖不見，猶死也⑤。**→【䐃﹝月囷﹞：音窘】**|
|①陰氣微弱，陽氣內燔，故身熱也。**䐃**者，肉之標，脾主肉，故肉如脫盡，䐃如破敗也。見斯證者，期後三百日內死。**䐃**，謂肘膝後，如塊者，此脾之藏也。**→【䐃﹝月囷﹞：音窘】**|
|②肩髓內消，謂缺盆深也。衰于動作，謂交接漸微，以餘藏尚全，故期後三百六十五日內死，此腎之藏也。《新校正》云：『按《全元起本》及《甲乙經》真藏未見作來見，「來」當作「未」，字之誤也。』|
|③木生其火，肝氣通心，脈抵少腹，上布脇肋，循喉嚨之後，上入頏顙，故腹痛，心中不便，肩項身熱，破**䐃**脫肉也。肝主目，故目匡陷，及不見人，立死也。不勝之時，謂于庚辛之月，此肝之藏也。**→【䐃﹝月囷﹞：音窘】**|
|④言五藏相移傳其不勝，則可待真藏脈見乃與死日之期。卒急虛邪中于身內，則五藏絕閉，脈道不通，氣不往來，譬于墮墜沒溺，不可與為死日之期也。|
|⑤是則急虛卒至之脈。《新校正》云：『按人一息脈五六至，何得為死，必息字誤，「息」當作「呼」乃是。』|
|真肝脈至，中外急如循刀刃，責責然，如按琴瑟弦，色青白不澤，毛折乃死。真心脈至，堅而搏，如循薏苡子，累累然，色赤黑不澤，毛折乃死。真肺脈至，大而虛，如以毛羽中人膚，色白赤不澤，毛折乃死。真腎脈至，搏而絕，如指彈石，辟辟然，色黑黃不澤，毛折乃死。真脾脈至，弱而乍數乍疏，色黃青不澤，毛折乃死。諸真藏脈見者，皆死不治也①。』|
|①《新校正》云：『按楊上善云：「無餘物和雜，故名真也。」五藏之氣皆胃氣和之，不得獨用，如至剛不得獨用，獨用則折，和柔用之即固也。五藏之氣和于胃氣，即得長生，若真獨見必死。欲知五藏，真見為死，和胃為生者，于寸口診即可知。見者如弦是肝脈也，微弦為平和。微弦，謂二分胃氣，一分肝氣俱動，為微弦。三分并是弦而無胃氣，為見真藏。餘四藏準此。』|
|黃帝曰：『見真藏曰死，何也？』|
|岐伯曰：『五藏者皆稟氣于胃，胃者五藏之本也①。藏氣者不能自致于手太陰，必因于胃氣，乃至于手太陰也②。故五藏各以其時，自為而至于手太陰也③。故邪氣勝者，精氣衰也，故病甚者，胃氣不能與之俱至于手太陰，故真藏之氣獨見，獨見者，病勝藏也，故曰死④。』|
|帝曰：『善⑤。』|
|①胃為水榖之海，故五藏稟焉。|
|②平人之常，稟氣于胃，胃氣者平人之常氣，故藏氣因胃乃能至于手太陰也。《新校正》云：『詳平人之常至下平人之常氣，本《平人氣象論》文，王氏引注此經。按《甲乙經》云：「人常稟氣于胃脈，以胃氣為本。」與此小異，然甲乙之義為得。』|
|③自為其狀至于手太陰也。|
|④是所謂脈無胃氣也。《平人氣象論》曰：『人無胃氣曰逆，逆者死。』|
|⑤《新校正》云：『詳自黃帝問至此，一段《全元起本》在第四卷太陰陽明表裏篇中，王冰移于此處，必言此者，欲明王氏之功于素問多矣。』|
|黃帝曰：『凡治病察其形氣色澤，脈之盛衰，病之新故，乃治之，無後其時①。形氣相得，謂之可治②。色澤以浮，謂之易已③。脈從四時，謂之可治④。脈弱以滑，是有胃氣，命曰易治，取之以時⑤。形氣相失，謂之難治⑥。色夭不澤，謂之難已⑦。脈實以堅，謂之益甚⑧。脈逆四時，為不可治⑨。必察四難而明告之⑩。|
|①欲必先時而取之。|
|②氣盛形盛，氣虛形虛，是相得也。|
|③氣色浮潤，血氣相營，故易已。|
|④脈春弦、夏鈎、秋浮、冬營，謂順四時從順也。|
|⑤候可取之時而取之，則萬舉萬全。當以四時血氣所在而為療爾。《新校正》云：『詳取之以時，《甲乙經》作治之趨之無後其時，與王氏之義兩通。』|
|⑥形盛氣虛，氣盛形虛，皆相失也。|
|⑦夭，謂不明而惡。不澤，謂枯燥也。|
|⑧脈實以堅，是邪氣盛，故益甚也。|
|⑨以氣逆故疾，上四句是謂四難。|
|⑩此四，粗之所易語，工之所難為。|
|所謂逆四時者，春得肺脈，夏得腎脈，秋得心脈，冬得脾脈，其至皆懸絕沈濇者，命曰逆四時①。未有藏形于春夏而脈沈濇②。秋冬而脈浮大，名曰逆四時也③。病熱脈靜；泄而脈大；脫血而脈實；病在中，脈實堅；病在外，脈不實堅者，皆難治④。』|
|①春得肺脈，秋來見也。夏得腎脈，冬來見也。秋得心脈，夏來見也。冬得脾脈，春來見也。懸絕，謂如懸物之絕去也。|
|②《新校正》云：『按《平人氣象論》云：「而脈瘦。」義與此同。』|
|③末有，謂未有藏脈之形狀也。|
|④皆難治者，以其與證不相應也。《新校正》云：『按《平人氣象論》云：「病在中，脈虛，病在外，脈濇堅。」與此相反，此經誤，彼論為得。自未有藏形春夏至此與《平人氣象論》相重注，義備于彼。』|
|黃帝曰：『余聞虛實以決死生，願聞其情？』|
|岐伯曰：『五實死，五虛死①。』|
|帝曰：『願聞五實五虛？』|
|岐伯曰：『脈盛，皮熱，腹脹，前後不通，悶瞀，此謂五實②。脈細，皮寒，氣少，泄利前後，飲食不入，此謂五虛③。』|
|①五實，謂五藏之實。五虛，謂五藏之虛。|
|②實，謂邪氣盛實。然脈盛，心也；皮熱，肺也；腹脹，脾也；前後不通，腎也；悶瞀，肝也。|
|③虛謂真氣不足也。然脈細，心也；皮寒，肺也；氣少，肝也；泄利前後，腎也；飲食不入，脾也。|
|帝曰：『其時有生者何也？』|
|岐伯曰：『漿粥入胃泄注止，則虛者活；身汗得後利則實者活，此其候也①。』|
|①全注：『飲粥得入于胃，胃氣和調其利漸止，胃氣得實，虛者得活；言實者得汗外通後，得便利自然調平。』|


永康堂整體保健【Y.C.T】


