# 《三部九候論篇》　第二十

|**《三部九候論篇》　第二十①**|
|①《新校正》云：『按《全元起本》在第一卷篇名決死生。』|
|黃帝問曰：『余聞九鍼于夫子，眾多博大不可勝數，餘願聞要道以屬子孫，傳之後世，著之骨髓，藏之肝肺，歃血而受，不敢妄泄①，令合天道②，必有終始，上應天光，星辰歷紀，下副四時五行，貴賤更互，冬陰夏陽，以人應之，奈何？願聞其方③！』|
|岐伯對曰：『妙乎哉問也！此天地之至數④。』|
|①歃血，飲血也。|
|②《新校正》云：『按《全元起本》云：「令合天地。」』|
|③天光，謂日月星也。歷紀，謂日月行歷于天二十八宿三百六十五度之分紀也。言以人形血氣榮衛周流，合時候之遷移，應日月之行道，然斗極旋運黃赤道差。冬時日，依黃道近南，故陰多；夏時日，依黃道近北，故陽盛也。夫四時五行之氣，以王者為貴，相者為賤也。|
|④道貫精微，故云妙問。至數，謂至極之數也。|
|帝曰：『願聞天地之至數，合于人形血氣，通決死生，為之奈何？』|
|岐伯曰：『天地之至數，始于一，終于九焉①。一者天，二者地，三者人，因而三之，三三者九，以應九野②。故人有三部，部有三候，以決死生，以處百病，以調虛實而除邪疾③。』|
|帝曰：『何謂三部？』|
|岐伯曰：『有下部，有中部，有上部，部各有三候。三候者，有天，有地，有人也。必指而導之，乃以為真④。|
|①九，奇數也。故天地之數，斯為極矣。|
|②《爾雅》曰：『邑外為郊，郊外為甸，甸外為牧，牧外為林，林外為垌，垌外為野。』言其遠也。《新校正》云：『詳王引爾雅為證，與今爾雅或不同，已具前六節藏象論注中。』|
|③所謂三部者，言身之上中下部，非謂寸、關、尺也。三部之內，經隧由之，故察候存亡，悉因于是，鍼之補瀉邪疾可除也。|
|④言必當諮受于師也。《徵四失論》曰：『受師不卒，妄作雜術，謬言為道，更名自功，妄用砭石，後遺身咎，此其誡也。』《禮》曰：『疑事無質。』質，成也。|
|上部天，兩額之動脈①。上部地，兩頰之動脈②。上部人，耳前之動脈③。中部天，手太陰也④。中部地，手陽明也⑤。中部人，手少陰也⑥。下部天，足厥陰也⑦。下部地，足少陰也⑧。下部人，足太陰也⑨。故下部之天，以候肝⑩。地以候腎⑪。人以候脾胃之氣⑫。』|
|①在額兩傍，動應于手，足少陽脈氣所行也。|
|②在鼻孔下兩傍，近于巨之分，動應于手，足陽明脈氣之所行。|
|③在耳前陷者中，動應于手，手少陽脈氣之所行也。|
|④謂肺脈也，在掌後寸口中，是謂經渠，動應于手。|
|⑤謂大腸脈也。在手大指次指歧骨閒，合谷之分，動應于手也。|
|⑥謂心脈也。在掌後銳骨之端，神門之分，動應于手也。《靈樞經·邪客》篇：『問曰：「少陰無輸，心不病乎！」對曰：「其外經病，而藏不病，故獨取其經于掌後銳骨之端。」正謂此也。』|
|⑦謂肝脈也。在毛際外，羊矢下一寸半陷中，五里之分，臥而取之，動應于手也。女子取太衝，在足大趾本節後，二寸陷中是。|
|⑧謂腎脈也。在足內踝後，跟骨上陷中，太谿之分，動應手。|
|⑨謂脾脈也。在魚腹上趨筋閒，直五里下箕門之分，寬鞏足單衣，沈取乃得之，而動應于手也。候胃氣者，當取足跗之上衝陽之分宂中，脈動乃應手也。《新校正》云：『詳自上部天至此一段，舊在當篇之末，義不相接，此正論三部九候宜處于斯，今依皇甫謐《甲乙經》編次例，自篇末移置此也。』|
|⑩足厥陰脈行其中也。|
|⑪足少陰脈行其中也。|
|⑫足太陰脈行其中也。脾藏與胃以膜相連，故以候脾兼候胃也。|
|帝曰：『中部之候奈何？』|
|岐伯曰：『亦有天，亦有地，亦有人。天以候肺①，地以候胸中之氣②，人以候心③。』|
|帝曰：『上部以何候之？』|
|岐伯曰：『亦有天，亦有地，亦有人。天以候頭角之氣④，人以候耳目之氣⑤，地以候口齒之氣⑥。三部者各有天，各有地，各有人。三而成天⑦，三而成地，三而成人。三而三之，合則為九，九分為九野，九野為九藏⑧。故神藏五，形藏四，合為九藏⑨。五藏已敗，其色必夭，夭必死矣⑩。』|
|①手太陰脈當其處也。|
|②手陽明脈當其處也。《經》云：『腸胃同候。』故以候胸中也。|
|③手少陰脈當其處也。|
|④位在頭角之分，故以候頭角之氣也。|
|⑤位近口齒，故以候之。|
|⑥以位當耳前，脈抵于目外眥，故以候之。|
|⑦《新校正》云：『詳三而成天，至合為九藏，與六節藏象論文重，注義具彼篇。』|
|⑧以是故應天地之至數。|
|⑨所謂神藏者，肝藏魂，心藏神，脾藏意，肺藏魄，腎藏志也。以其皆神氣居之，故云神藏五也。所謂形藏者，皆如器，外張虛而不屈，含藏于物，故云形藏也。所謂形藏四者，一頭角，二耳目，三口齒，四胸中也。《新校正》云：『詳注說神藏《宣明五氣篇》文，又與《生氣通天論》注六節藏象論注重。』|
|⑩夭，謂死色，異常之候也。色者神之旗，藏者神之舍，故神去則藏敗，藏敗則色見異常之候，死也。|
|帝曰：『以候奈何？』|
|岐伯曰：『必先度其形之肥瘦，以調其氣之虛實，實則瀉之，虛則補之①。必先去其血，脈而後調之，無問其病，以平為期②。』|
|①度，謂量也。實瀉虛補，此所謂順天之道也。老子曰：『天之道，損有餘補不足也。』|
|②血脈滿堅，謂邪留止，故先刺去血而後乃調之，不當詢問病者盈虛，要以脈氣平調為之期準爾。|
|帝曰：『決死生奈何①？』|
|岐伯曰：『形盛脈細少氣不足以息者，危②。形瘦脈大胸中多氣者，死③。形氣相得者生，參伍不調者，病④。|
|①度形肥瘦，調氣盈虛，不問病人，以平為準，死生之證以決之也。|
|②形氣相反，故生氣至危。《玉機真藏論》曰：『形氣相得，謂之可治。』今脈氣不足，形盛有餘，證不相扶，故當危也。危者，言其近死，猶有生者也。《刺志論》曰：『氣實形實，氣虛形虛，此其常也，反此者病。』今脈細少氣，是為氣弱體壯，盛是為形盛，形盛氣弱故生氣傾危《新校正》云：『按全元起注本及《甲乙經》脈經「危」作「死」。』|
|③是則形氣不足，脈氣有餘也，故死。形瘦脈大，胸中氣多，形藏已傷，故云死也，凡如是類，皆形氣不相得也。|
|④參，謂參校。伍，謂類伍。參校類伍而有不調，謂不率其常則病也。|
|三部九候皆相失者，死①。上下左右之脈，相應如參舂者，病甚；上下左右，相失不可數者，死②。中部之候雖獨調，與眾藏相失者，死；中部之候相減者，死③。目內陷者，死④。』|
|①失，謂氣候不相類也。相失之候，診凡有七，七診之狀如下文云：。|
|②三部九候，上下左右，凡十八診也。如參舂者，謂大數而鼓如參舂杵之上下也。《脈要精微論》曰：『大則病進。』故病甚也。不可數者，謂一息十至已上也。脈法曰：『人一呼而脈再至，一吸脈亦再至曰平，三至曰離經，四至曰脫精，五至曰死，六至曰命盡。』今相失而不可數者，是過十至之外也，至五尚死，況至十者乎。|
|③中部左右，凡六診也。上部下部已不相應，中部獨調，固非其久減于上下，是亦氣衰，故皆死也。減，謂偏少也。臣億等詳舊無中部之候相減者死八字，按全元起注本及《甲乙經》添之，且注有解減之說而經闕其文，此脫在王注之後也。|
|④言太陽也。太陽之脈起于目內眥，目內陷者，太陽絕也，故死。所以言太陽者，太陽主諸陽之氣，故獨言之。|
|帝曰：『何以知病之所在？』|
|岐伯曰：『察九候，獨小者病，獨大者病，獨疾者病，獨遲者病，獨熱者病，獨寒者病，獨陷下者病①。以左手足上去踝五寸按之，庶右手足當踝而彈之②。其應過五寸以上，蠕蠕然者，不病③。其應疾，中手渾渾然者，病。中手徐徐然者，病④。其應上不能至五寸，彈之不應者，死⑤。是以脫肉身不去者，死⑥。中部乍疏乍數者，死⑦。其脈代而鈎者，病在絡脈⑧。|
|①相失之候，診凡有七者，此之謂也。然脈見七診，謂參伍不調，隨其獨異，以言其病爾。|
|②手足皆取之。然手踝之上，手太陰脈，足踝之上，足太陰脈。足太陰脈主肉，應于下部，手太陰脈主氣，應于中部，是以下文云：『脫肉身不去者，死；中部乍疏乍數者，死。』臣億等按《甲乙經》及全元起注本并云：『以左手足上去踝五寸而按之，右手當踝而彈之。』全元起注云：『內踝之上，陰交之出，通于膀胱，係于腎，腎為命門，是以取之以明吉凶。』今文少一而字多一庶字及足字，王注以手足皆取為解，殊為穿鑿，當從全元起注舊本及《甲乙經》為正。|
|③氣和故也。|
|④渾渾，亂也。徐徐，緩也。|
|⑤氣絕，故不應也。|
|⑥榖氣外衰，則肉如脫盡，天真內竭，故身不能行，真榖并衰故死之至矣。去，猶行去也。|
|⑦乍疏乍數，氣之喪亂也，故死。|
|⑧鈎為夏脈，又夏氣在絡，故病在絡脈也。絡脈受邪，則經脈滯否，故代止也。|
|九候之相應也，上下若一，不得相失①。一候後則病，二候後則病甚，三候後則病危，所謂後者，應不俱也②。察其府藏，以知死生之期③。必先知經脈，然後知病脈④。真藏脈見者，勝死⑤。足太陽氣絕者，其足不可屈伸，死必戴眼⑥。』|
|①上下若一，言遲速小大等也。|
|②俱，猶同也，一也。|
|③夫病入府則愈，入藏則死，故死生期，準察以知之矣。|
|④經脈，四時五藏之脈。|
|⑤所謂真藏脈者，真肝脈至，中外急如循刀刃，責責然，如按琴瑟弦；真心脈至，堅而搏，如循意苡子，累累然；真脾脈至，弱而乍數乍疏；真肺脈至，大而虛，如毛羽中人膚；真腎脈至，搏而絕，如指彈石，辟辟然。凡此五者，皆謂得真藏脈而無胃氣也。《平人氣象論》曰：『胃者，平人之常氣也，人無胃氣曰逆，逆者死。』此之謂也。勝死者，謂勝剋于己之時則死也。《平人氣象論》曰：『肝見庚辛死，心見壬癸死，脾見甲乙死，肺見丙丁死，腎見戊已死。』是謂勝死也。|
|⑥足太陽脈起于目內眥，上額交巔，上從巔入絡腦，還出別下項，循肩髆，內俠脊，抵腰中，其支者復從肩髆別下，貫臀過髀樞，下合膕中，貫**腨**循踵至足外側。太陽氣絕死如是矣。　　《新校正》云：『按診要經終論載三陽三陰脈終之證，此獨犯足太陽氣絕一證，餘應闕文也。又注貫臀，《甲乙經》作貫胂，王氏注《厥論》刺《瘧論》各作貫胂，又注刺腰論作貫臀，詳《甲乙經》注「臀」當作「胂」。』**→【腨﹝月耑﹞：音：ㄔㄨㄢˋ。腨：小腿肚。】**|
|帝曰：『冬陰夏陽奈何①？』|
|岐伯曰：『九候之脈，皆沈細懸絕者，為陰，主冬，故以夜半死；盛躁喘數者，為陽，主夏，故以日中死②。是故寒熱病者，以平旦死③。熱中及熱病者，以日中死④。病風者，以日夕死⑤。病水者，以夜半死⑥。其脈乍疏乍數，乍遲乍疾者，日乘四季死⑦。|
|①言死時也。|
|②位無常居，物極則反也，乾坤之義，陰極則龍戰于野，陽極則亢龍有悔，是以陰陽極脈，死于夜半日中也。|
|③亦物極則變也。平曉木王，木氣為風，故木王之時，寒熱病死。《生氣通天論》曰：『因于露風乃生寒熱。』由此則寒熱之病，風薄所為也。|
|④陽之極也。|
|⑤卯酉衝也。|
|⑥水王故也。|
|⑦辰戌丑未，土寄王之，脾氣內絕，故日乘四季而死也。|
|形肉已脫，九候雖調，猶死①。七診雖見，九候皆從者，不死②。所言不死者，風氣之病及經月之病，似七診之病而非也，故言不死③。若有七診之病，其脈候亦敗者，死矣④。必發噦噫⑤。必審問其所始病，與今之所方病⑥。而後各切循其脈，視其經絡浮沈，以上下逆從循之，其脈疾者，不病⑦。其脈遲者，病⑧。脈不往來者，死⑨。皮膚著者，死⑩。』|
|①亦謂形氣不相得也。證前脫肉身不去者，九候雖平調，亦死也。|
|②但九候順四時之令，雖七診互見亦生矣。從，謂順從也。|
|③風病之脈診，大而數，月經之病，脈小以微，雖候與七診之狀略同，而死生之證乃異，故不死也。|
|④言雖七診見，九候從者，不死；若病同七診之狀，而脈應敗亂，縱九候皆順猶不得生也。|
|⑤胃精內竭，神不守心，故死之時發斯噦噫。《宣明五氣篇》曰：『心為噫，胃為噦也。』|
|⑥方，正也，言必當原其始而要終也。|
|⑦氣強盛故。|
|⑧氣不足故。|
|⑨精神去也。|
|⑩骨乾枯也。|
|帝曰：『其可治者奈何？』|
|岐伯曰：『經病者，治其經①。孫絡病者，治其孫絡血②。血病，身有痛者，治其經絡③。其病者在奇邪，奇邪之脈則繆刺之④。留瘦不移，節而刺之⑤。上實下虛，切而從之，索其結絡脈，刺出其血，以見通之⑥。瞳子高者，太陽不足；戴眼者，太陽已絕，此決死生之要，不可不察也⑦。手指及手外踝上五指留鍼⑧。』|
|①求有過者。|
|②有血留止，刺而去之。《新校正》云：『按《甲乙經》云：絡病者治其絡血，無二孫字。』|
|③《靈樞經》曰：『經脈為裏，支而橫者為絡，絡之別者為孫絡。』由是孫絡則經之別支而橫也。《新校正》云：『按《甲乙經》無血病二字。』|
|④奇，謂奇繆不偶之氣，而與經脈繆處也，由是故繆刺之。繆刺者，刺絡脈，左取右，右取左也。|
|⑤病氣淹留，形容減瘦，證不移易，則消息節級，養而刺之。此又重明前經無問其病，以平為期者也。|
|⑥結，謂血結于絡中也。血去則經隧通矣。前經云：『先去血脈而後調之。』明其結絡乃先去也。《新校正》云：『詳經文「以見通之」《甲乙經》作「以通其氣」。』|
|⑦此復明前太陽氣欲絕及已絕之候也。|
|⑧錯簡文也。|


永康堂整體保健【Y.C.T】


