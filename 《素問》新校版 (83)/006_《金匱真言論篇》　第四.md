# 《金匱真言論篇》　第四



**《金匱真言論篇》　第四①**


---

- ①新校正云：『按全元起注本在第四卷。』

黃帝問曰：『天有八風，經有五風，何謂①？』


岐伯對曰：『八風發邪，以為經風，觸五藏，邪氣發病②。所謂得四時之勝者，春勝長夏，長夏勝冬，冬勝夏，夏勝秋，秋勝春，所謂四時之勝也③。東風生於春，病在肝，俞在頸項④。南風生於夏，病在心，俞在胸脇⑤。西風生於秋，病在肺，俞在肩背⑥。北風生於冬，病在腎，俞在腰股⑦。中央為土，病在脾，俞在脊⑧。

- ①經，謂經脈，所以流通營衛血氣者也。- ②原其所起，則謂八風發邪，經脈受之，則循經而觸於五藏，以邪幹正，故發病也。
- ③春木，夏火，長夏土，秋金，冬水，皆以所剋殺而為勝也。言五時之相勝者，不謂八風，中人則病各謂隨其不勝則發病也。勝，謂制剋之也。
- ④春氣發榮於萬物之上，故俞在頸項，歷忌日甲乙，不治頸，此之謂也。
- ⑤心少陰脈循胸出脇，故俞在焉。
- ⑥肺處上焦，背為胸府，肩背相次，故俞在焉。
- ⑦腰為腎府，股接次之，以氣相連，故兼言也。
- ⑧以脊應土，言居中爾。


附：八風西北（折風）西（剛風）西南（謀風）


故春氣者，病在頭①。夏氣者，病在藏②。秋氣者，病在肩背③。冬氣者，病在四支④。故春善病鼽衂⑤，仲夏善病胸脇⑥，長夏善病洞泄寒中⑦，秋善病風瘧⑧，冬善病痺厥⑨。

- ①春氣，謂肝氣也。各隨其藏氣之所應。新校正云：『按周禮云：春時有痟首疾。』- ②心之應也。
- ③肺之應也。
- ④四支氣少，寒毒善傷，隨所受邪，則為病處。
- ⑤以氣在頭也。禮記月令曰：『季秋行夏令，則民多鼽嚏。』
- ⑥心之脈循胸脇故也。
- ⑦土主於中，是為倉廩糟粕水榖，故為洞泄寒中也。
- ⑧以涼折暑，乃為是病。生氣通天論曰：『魄汗未盡，形弱而氣爍，穴俞以閉，發為風瘧。』此謂以涼折暑之義也。禮記月令曰：『孟秋行夏令，則民多瘧疾也。』
- ⑨血象於水，寒則水凝，以氣薄流，故為痺厥。


故冬不按蹻，春不鼽衂①。春不病頸項，仲夏不病胸脇，長夏不病洞泄寒中，秋不病風瘧，冬不病痺厥。飧泄而汗出也②。

- ①按，謂按摩。蹻，謂如蹻捷者之舉動手足，是所謂導引也。然擾動筋骨，則陽氣不藏，春陽氣上升，重熱熏肺，肺通於鼻，病則形之，故冬不按蹻，春不鼽衂。鼽，謂鼻中水出。衂，謂鼻中血出。- ②此上五句並為冬不按蹻之所致也。新校正云：『詳“飧泄而汗出也”六字，上文疑剩。』


夫精者，身之本也。故藏於精者，春不病溫①。夏暑，汗不出者，秋成風瘧②。此平人脈法也。故曰陰中有陰，陽中有陽③。平旦至日中，天之陽，陽中之陽也。日中至黃昏，天之陽，陽中之陰也④。合夜至雞鳴，天之陰，陰中之陰也。雞鳴至平旦，天之陰，陰中之陽也⑤。故人亦應之⑥。

- ①此正謂冬不按蹻則精氣伏藏，以陽不妄升，故春無溫病。- ②此正謂以風涼之氣折暑汗也。新校正云：『詳此下義與上文不相接。』
- ③謂平病人之脈法也。
- ④言其初起與其王也。
- ⑤日中陽盛，故曰陽中之陽。黃昏陰盛，故曰陽中之陰。陽氣主晝，故平旦至黃昏，皆為天之陽，而中復有陰陽之殊耳。
- ⑥雞鳴陽氣未出，故也天之陰。平旦陽氣已升，故曰陰中之陽。


夫言人之陰陽，則外為陽，內為陰。言人身之陰陽，則背為陽，腹為陰。言人身之藏府中陰陽，則藏者為陰，府者為陽①。肝、心、脾、肺、腎五藏皆為陰。膽、胃、大腸、小腸、膀胱、三焦六府皆為陽②。所以欲知陰中之陰，陽中之陽者，何也？為冬病在陰，夏病在陽，春病在陰，秋病在陽，皆視其所在為施鍼石也。故背為陽，陽中之陽，心也③。背為陽，陽中之陰，肺也④。腹為陰，陰中之陰，腎也⑤。腹為陰，陰中之陽，肝也⑥。腹為陰，陰中之至陰，脾也⑦。此皆陰陽表裏，內外雌雄，相輸應也。故以應天之陰陽也⑧。』

- ①藏，謂五神藏。府，謂六化府。- ②《靈樞經》曰：『三焦者，上合於手心主。』又曰：『足三焦者，太陽之別名也。』正理論曰：『三焦者有名無形，上合於手心主，下合右腎，主謁道諸氣，名為使者也。』
- ③心為陽藏，位處上焦，以陽居陽，故為陽中之陽也。《靈樞經》曰：『心為牡藏。』牡，陽也。
- ④肺為陰藏，位處上焦，以陰居陽，故謂陽中之陰也。《靈樞經》曰：『肺為牝藏。』牝，陰也。
- ⑤腎為陰藏，位處下焦，以陰居陰，故謂陰中之陰也。《靈樞經》曰：『腎為牝藏。』牝，陰也。
- ⑥肝為陽藏，位處中焦，以陽居陰，故謂陰中之陽也。《靈樞經》曰：『肝為牡藏。』牡，陽也。
- ⑦脾為陰藏，位元處中焦，乙太陰居陰，故謂陰中之至陰也。《靈樞經》曰：『脾為牝藏。』牝，陰也。
- ⑧以其氣象參合，故能上應於天。


帝曰：『五藏應四時，各有收受乎？』


岐伯曰：『有。東方青色，入通於肝，開竅於目，藏精於肝①。其病發驚駭②。其味酸，其類草木③。其畜雞④。其榖麥⑤。其應四時，上為嵗星⑥。是以春氣在頭也⑦。其音角⑧。其數八⑨。是以知病之在筋也⑩。其臭臊⑪。

- ①精，謂精氣也。木精之氣，其神魂，陽升之，方以目為用，故開竅於目。- ②象木屈伸有搖動也。新校正云：『詳東方云：病發驚駭，餘方各闕者，按五常政大論，委和之紀，其發驚駭，疑此文為衍。』
- ③性柔脆而曲直。
- ④以雞為畜，取巽言之。易曰：『巽為雞。』
- ⑤五榖之長者，麥。故東方用之，本草曰麥為五榖之長。新校正云：『按五常政大論云：其畜犬，其榖麻。』
- ⑥木之精氣上為嵗星，十二年一周天。
- ⑦萬物發榮於上，故春氣在頭。新校正云：『詳東方言春氣在頭，不言故病在頭，餘方言故病在某，不言某氣在某者，互文也。』
- ⑧角，木聲也。孟春之月律中，太蔟林鍾所生，三分益一，管率長八寸。仲春之月律中，夾鍾夷則所生，三分益一，管率長七寸五分。新校正云：『按鄭康成云：七寸二千一百八十七分寸之千七十五。』季春之月律中，姑洗南呂所生，三分益一，管率長七寸又二十分寸之一。新校正云：『按鄭康成云：九分寸之一。』凡是三管皆木氣應之。
- ⑨木，生數三，成數八。尚書洪範曰：『三曰木。』
- ⑩木之堅柔，類筋氣故。


⑪凡氣因木變，則為臊。新校正云：『詳臊，月令作羶。』


南方赤色，入通於心，開竅於耳，藏精於心①。故病在五藏②。其味苦，其類火③。其畜羊④。其榖黍⑤。其應四時，上為熒惑星⑥。是以知病之在脈也⑦。其音徵⑧。其數七⑨。其臭焦⑩。

- ①火精之氣，其神神，舌為心之官，當言於舌，舌用非竅，故云耳也。繆刺論曰：『手少陰之絡，會於耳中。』義取此也。- ②以夏氣在藏也。
- ③性炎上而燔灼。
- ④以羊為畜，言其未也，以土同王，故通而言之。新校正云：『按五常政大論云：其畜馬。』
- ⑤黍色赤。
- ⑥火之精氣，上為熒惑星，七百四十日一周天。
- ⑦火之躁動，類於脈氣。
- ⑧徵，火聲也。孟夏之月律中，仲呂無射所生，三分益一，管率長六寸七分。新校正云：『按鄭康成云：六寸萬九千六百八十三分寸之萬二千九百七十四。』仲夏之月律中，蕤賓應鍾所生，三分益一，管率長六寸三分。新校正云：『按鄭康成云：六寸八十一分寸之二十六。』季夏之月律中，林鍾黃鍾所生，三分減一，管率長六寸。凡是三管，皆火氣應之。
- ⑨火，生數二，成數七。尚書洪範曰：『二曰火。』
- ⑩凡氣因火變，則為焦。


中央黃色，入通於脾，開竅於口，藏精於脾①。其味甘，其類土②。故病在舌本③。其畜牛④。其榖稷⑤。其應四時，上為鎮星⑥。是以知病之在肉也⑦。其音宮⑧。其數五⑨。其臭香⑩。

- ①土精之氣，其神意，脾為化榖，口主迎糧，故開竅於口。- ②性安靜而化造。
- ③）脾脈上連於舌本，故病氣居之。
- ④土王四季，故畜取醜牛，又以牛色黃也。
- ⑤色黃而味甘也。
- ⑥土之精氣，上為鎮星，二十八年一周天。
- ⑦土之柔厚，類肉氣故。
- ⑧宮，土聲也。律書以黃鍾為濁宮，林鍾為清宮。蓋以林鍾當六月管也。五音以宮為主律，呂初起於黃鍾為濁宮，林鍾為清宮也。
- ⑨土數五。尚書洪範曰：『五曰土。』
- ⑩凡氣因土變，則為香。


西方白色，入通於肺，開竅於鼻，藏精於肺①。故病在背②。其味辛，其類金③。其畜馬④。其榖稻⑤。其應四時，上為太白星⑥。是以知病之在皮毛也⑦。其音商⑧。其數九⑨。其臭腥⑩。

- ①金精之氣，其神魄，肺藏氣，鼻通息，故開竅於鼻。- ②以肺在胸中，背為胸中之府也。
- ③性音聲而堅勁。
- ④畜馬者，取乾也。易曰：『乾為馬』。新校正云：『按五常政大論云：其畜雞。』
- ⑤稻堅白。
- ⑥金之精氣，上為太白星，三百六十五日一周天。
- ⑦金之堅密，類皮毛也。
- ⑧商，金聲也。孟秋之月律中，夷則大呂所生，三分減一，管率長五寸七分。仲秋之月律中，南呂太簇所生，三分減一，管率長五寸三分。季秋之月律中，元射夾鍾所生，三分減一，管率長五寸。凡是三管皆金氣應之。
- ⑨金，生數四，成數九。尚書洪範曰：『四曰金。』
- ⑩凡氣因金變，則為腥羶之氣也。


北方黑色，入通於腎，開竅於二陰，藏精於腎①。故病在谿②。其味鹹，其類水③。其畜彘④。其穀豆⑤。其應四時，上為辰星⑥。是以知病之在骨也⑦。其音羽⑧。其數六⑨。其臭腐⑩。

- ①水精之氣，其神志，腎藏精，陰泄注，故開竅於二陰也。- ②谿，謂肉之小會也。氣穴論曰：『肉之小會為谷，肉之小會為谿。』
- ③性潤下而滲灌。
- ④彘，豕也。
- ⑤豆，黑色。
- ⑥水之精氣上為辰星，三百六十五日一周天。
- ⑦腎主幽暗，骨體內藏，以類相同，故病居骨也。
- ⑧羽，水聲也。孟冬之月律中，應鍾沽洗所生，三分減一，管率長四寸七分半。仲冬之月律中，黃鍾仲呂所生，三分益一，管率長九寸。季冬之月律中，太呂蕤賓所生，三分益一，管率長八寸四分。凡是三管，皆水氣應之。
- ⑨水生數一，成數六。尚書洪範曰：『一曰水。』
- ⑩凡氣因水變，則為腐朽之氣也。


故善為脈者，謹察五藏六府，一逆一從，陰陽表裏，雌雄之紀，藏之心意，合心於精①。非其人勿教，非其真勿授，是謂得道②。

- ①心合精微，則深知通變。- ②隨其所能而與之，是謂得師資教授之道也。《靈樞經》曰：『明目者，可使視色；耳聦者，可使聽音；捷疾辭語者，可使論語；徐而安靜，手巧而心審諦者，可使行針艾；理血氣而調諸逆順，察陰陽而兼諸方論，緩節柔筋而心和調者，可使導引行氣；痛毒言語輕人者，可使唾癰；呪病爪苦手毒，為事善傷者，可使按積抑痺。』由是則各得其能，方乃可行，其名乃彰，故曰非其人勿教，非其真勿授也。


