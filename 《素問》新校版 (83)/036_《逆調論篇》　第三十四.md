# 《逆調論篇》　第三十四




《逆調論篇》　第三十四①


　　①《新校正》云：『按《全元起本》在第四卷。』


黃帝問曰：『人身非常溫也，非常熱也，為之熱而煩滿者，何也①？』


岐伯對曰：『陰氣少而陽氣勝，故熱而煩滿也。』


帝曰：『人身非衣寒也，中非有寒氣也，寒從中生者何②？』


岐伯曰：『是人多痺氣也，陽氣少陰氣多，故身寒如從水中出③。』


帝曰：『人有四支熱，逢風寒如炙如火者，何也④？』


岐伯曰：『是人者，陰氣虛陽氣盛。四支者，陽也，兩陽相得而陰氣虛少，少水不能滅盛火，而陽獨治，獨治者不能生長也，獨勝而止耳⑤。逢風而如炙如火者，是人當肉爍也⑥。』


　　①異于常候，故曰非常。
　　《新校正》云：『按《甲乙經》無「為之熱」三字。』


　　②言不知誰為元主邪。


　　③言自由形氣陰陽之為是，非衣寒而中有寒也。


　　④《新校正》云：『按《全元起本》無如火二字，《太素》云：「如炙于火。」當從《太素》之文。』


　　⑤水為陰，火為陽，今陽氣有餘，陰氣不足，故云：『少水不能滅盛火也。』治者，王也。勝者，盛也。故云：『獨勝而止。』


　　⑥爍，言消也，言久久此人當肉消削也。
　　《新校正》云：『詳如炙如火當從《太素》作如炙于火。』


帝曰：『人有身寒，湯火不能熱，厚衣不能溫，然不凍慄是為何病？』


岐伯曰：『是人者，素腎氣勝，以水為事，太陽氣衰，腎脂枯不長，一水不能勝兩火。腎者，水也，而生于骨，腎不生則髓不能滿，故寒甚至骨也①。所以不能凍慄者，肝一陽也，心二陽也，腎孤藏也，一水不能勝二火，故不能凍慄，病名曰骨痺，是人當攣節也②。』


　　①以水為事，言盛欲也。


　　②腎不生則髓不滿，髓不滿則筋乾縮，故節攣拘。


帝曰：『人之肉苛者，雖近衣絮猶尚苛也，是謂何疾①？』


岐伯曰：『榮氣虛，衛氣實也。榮氣虛則不仁，衛氣虛則不用，榮衞俱虛則不仁且不用，肉如故也。人身與志不相有，曰死②。』


　　①苛，謂﹝疒帬﹞重。


　　②身用志不應，志為身不親，兩者似不相有也。
　　《新校正》云：『按《甲乙經》「曰死」作「三十日死也」。』


帝曰：『人有逆氣不得臥，而息有音者；有不得臥，而息無音者；有起居如故，而息有音者；有得臥，行而喘者；有不得臥，不能行而喘者；有不得臥，臥而喘者，皆何藏使然？願聞其故。』


岐伯曰：『不得臥而息有音者，是陽明之逆也。足三陽者下行，今逆而上行，故息有音也。陽明者，胃脈也。胃者六府之海①，其氣亦下行，陽明逆不得從其道，故不得臥也。下經曰：「胃不和則臥不安。」此之謂也②。夫起居如故而息有音者，此肺之絡脈逆也，絡脈不得隨經上下，故留經而不行，絡脈之病人也微，故起居如故而息有音也。夫不得臥，臥則喘者，是水氣之客也。夫水者循津液而流也，腎者，水藏，主津液，主臥與喘也。』


帝曰：『善③。』


　　①水榖海也。


　　②下經，上古經也。


　　③尋經所解之旨，不得臥而息無音，有得臥行而喘，有不得臥不能行而喘，此三義悉闕而未論，亦古之脫簡也。
永康堂整體保健【Y.C.T】
             


