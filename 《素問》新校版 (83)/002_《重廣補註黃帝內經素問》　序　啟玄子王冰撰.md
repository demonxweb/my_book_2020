# 《重廣補註黃帝內經素問》　序　啟玄子王冰撰




《重廣補註黃帝內經素問》　序啟玄子王冰撰①


【注】：
①新校正云：『按唐人物志，冰仕唐為太僕令，年八十餘以壽終。』


夫釋縛脫艱，全真導氣，拯黎元於仁壽，濟羸劣以獲安者，非三聖道則不能致之矣。
孔安國序《尚書》曰：『伏羲、神農、黃帝之書謂之三墳，言大道也。』
班固《漢書藝文志》曰：『《黃帝內經》十八卷，《素問》即其經之九卷也，兼《靈樞》九卷，廼其數焉①。』


【注】：
①新校正云：『詳王氏此說蓋本皇甫士安《甲乙經》之序，彼云《七略》《藝文志》《黃帝內經》十八卷，今有《鍼經》九卷，《素問》九卷，共十八卷，即《內經》也。
故王氏遵而用之，又《素問》外九卷，漢張仲景及西晉王叔和《脈經》只為之九卷，皇甫士安名為《鍼經》，亦專名九卷，楊玄操云：「《黃帝內經》二帙，帙各九卷。」按隋書《經籍志》謂之《九靈》，王冰名為《靈樞》。』


　雖復年移代革而授尊，猶存懼非其人而時有所隱，故第七一卷，師氏藏之，今之奉行惟八卷爾，然而其文簡，其意博，其理奧，其趣深。天地之象，分陰陽之候，列變化之由，表死生之兆彰，不謀而遐邇自同，勿約而幽明斯契，稽其言有徵驗之事不忒，誠可謂至道之宗，奉生之始矣。假若天機迅發，妙識玄通蕆謀，雖屬乎生知標格，亦資於詁訓，未甞有行不由逕，出不由戶者也。然刻意研精，探微索隱，或識契真要，則目牛無全，故動則有成，猶鬼神幽贊，而命世奇傑時時間出焉。則周有秦公①，漢有淳于公，魏有張公華公，皆得斯妙道者也。咸日新其用，大濟蒸人，華葉遞榮，聲實相副，蓋教之著矣，亦天之假也。冰弱齡慕道，夙好養生，幸遇真經，式為龜鏡，而世本紕繆，篇目重疊，前後不倫，文義懸隔，施行不易，披會亦難，歲月既淹，襲以成弊，或一篇重出而別立二名，或兩論併吞而都為一目，或問荅未已，別樹篇題，或脫簡不書而云世闕，重合經而冠鍼服，併方宜而為欬篇，隔虛實而為逆從，合經絡而為論要，節皮部為經絡，退至教以先鍼，諸如此流，不可勝數，且將升岱嶽，非逕奚為，欲詣扶桑，無舟莫適，乃精勤博訪，而井有其人，歷十二年方臻理要，詢謀得失，深遂夙心，時於先生郭子齋堂，受得先師張公秘本，文字昭晰，義理環周，一以參詳，群疑冰釋，恐散於末學，絕彼師資，因而撰註，用傳不朽兼舊藏之卷合八十一篇二十四卷，勒成一部②。


【注】：
①新校正云：『按別本一作“和緩”。』
②新校正云：『詳素問第七卷亡已久矣，按皇甫士安，晉人也，序《甲乙經》云：「亦有亡失。」
隋書《經籍志》載梁士錄亦云：「止存八卷。」全元起隋人所注本乃無第七，王冰唐寶應中人，上至晉皇甫謐甘露中，已六百餘年，而冰自為得舊藏之卷，今竊疑之，仍觀天元紀大論、五運行論、六微旨論、氣交變論、五常政論、六元正紀論、至真要論七篇，居今素問四卷，篇卷浩大，不與素問前後篇卷等，又且所載之事與素問餘篇略不相通，竊疑此七篇乃陰陽大論之文，王氏取以補所亡之卷，猶周官亡冬官以考功記補之之類也。
　又按漢張仲景傷寒論序云：「撰用《素問九卷》、《八十一難經》、《陰陽大論》。」是《素問》與《陰陽大論》兩書甚明，乃王氏並《陰陽大論》於《素問》中也，要之《陰陽大論》亦古醫經，終非《素問》第七矣。』


　冀乎究尾明首，尋註會經，開發童蒙，宣揚至理而已，其中簡脫文斷，義不相接者，搜求經論所有，遷移以補其處。篇目墜缺指事不明者，量其意趣加字以昭其義。篇論吞併，義不相涉，闕漏名目者，區分事類別目，以冠篇首。君臣請問禮儀乖失者，考校尊卑增益以光其意。錯簡碎文前後重疊者，詳其指趣，削去繁雜，以存其要。辭理秘密，難粗論述者，別撰玄珠以陳其道①。凡所加字皆朱書其文，使今古必分，字不雜糅，庶厥昭彰聖旨，敷暢玄言，有如列宿高懸，奎張不亂，深泉淨瀅，鱗介咸分，君臣無天枉之期，夷夏有延齡之望，俾工徒勿誤。學者惟明，至道流行，徽音累屬，干載之後，方知大聖之慈惠無窮時。


　大唐寶應元年歲次壬寅序，將仕郎守殿中丞孫兆重改誤，朝奉郎守國子博士同校正醫書，上騎都尉賜緋魚袋，高（保衡）朝奉郎守尚書屯田郎中同校正醫書，騎都尉賜緋魚袋，孫奇朝散大夫守光祿卿，直秘閣判登聞檢院上護軍林億。


【注】：
①新校正云：『詳《王氏玄珠》世無傳者，今有《玄珠》十卷，《昭明隱旨》三卷，蓋後人附託之文也。雖非王氏之書，亦於《素問》第十九卷至二十二四卷頗有發明，其《隱旨》三卷與今世所謂《天元玉冊》者，正相表裏而與王冰之義多不同。』


