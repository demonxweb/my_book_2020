# 《八正神明論篇》　第二十六



**《八正神明論篇》　第二十六①**


---
- ①《新校正》云：『按《全元起本》在第二卷又與《太素‧知官能篇》大意同文勢小異。』


黃帝問曰：『用鍼之服必有法則焉，今何法何則①？』


岐伯對曰：『法天則地，合以天光②。』


帝曰：『願卒聞之。』


岐伯曰：『凡剌之法必候日月星辰，四時八正之氣，氣定乃剌之③。
- ①服，事也。法，象也。則，準也，約也。
- ②謂合日月星辰之行度。
- ③候日月者，謂候日之寒溫，月之空滿也。星辰者，謂先知二十八宿之分，應水漏刻者也。略而言之，常以日加之于宿上，則知人氣在太陽否，日行一舍，人氣在三陽與陰分矣。細而言之，從房至畢十四宿，水下五十刻，半日之度也。從昴至心亦十四宿，水下五十刻，終日之度也。是故從房至畢者為陽，從昴至心者為陰，陽主晝，陰主夜也。凡日行一舍，故水下三刻與七分刻之四也。《靈樞經》曰：『水下一刻，人氣在太陽；水下二刻，人氣在少陽；水下三刻，人氣在陽明；水下四刻，人氣在陰分，水下不止，氣行亦爾。』又曰：『日行一舍，人氣行于身一周與十分身之八；日行二舍，人氣行于身三周與十分身之六；日行三舍，人氣行于身五周與十分身之四；日行四舍，人氣行于身七周與十分身之二；日行五舍，人氣行于身九周。然日行二十八舍，人氣亦行于身五十周與十分身之四。』由是故必候日月星辰也。四時八正之氣者，謂四時正氣，八節之風來朝于太一者也，謹候其氣之所在而剌之。氣定乃剌之者，謂八節之風，氣靜定乃可以剌經脈調虛實也。故曆忌云：『八節前後各五日，不可剌灸，凶。』是則謂氣未定，故不可灸剌也。《新校正》云：『按八節風朝太一，具天元玉冊中。』


是故天溫日明，則人血淖液而衞氣浮，故血易瀉，氣易行；天寒日陰，則人血凝泣而衞氣沈①。月始生，則血氣始精，衛氣始行；月郭滿，則血氣實，肌肉堅；月郭空，則肌肉減，經絡虛，衛氣去，形獨居。是以因天時而調血氣也。是以天寒無剌②，天溫無疑③。月生無瀉，月滿無補，月郭空無治，是謂得時而調之④。因天之序，盛虛之時，移光定位，正立而待之⑤。
- ①泣，謂如水中居雪也。
- ②血凝泣而衛氣沈也。
- ③血淖液而氣易行也。
- ④謂得天時也。
- ⑤候日遷移，定氣所在，南面正立，待氣至而調之也。


故日月生而瀉，是謂藏虛①。月滿而補，血氣揚溢，絡有留血，命曰重實②。月郭空而治，是謂亂經。陰陽相錯，真邪不別，沈以留止，外虛內亂，淫邪乃起③。』
- ①血氣弱也。《新校正》云：『按《全元起本》「藏」作「減」。藏當作減。』
- ②絡，一為經，誤。揚溢，血氣盛也。留，一為流，非也。
- ③氣失紀，故淫邪起。


帝曰：『星辰八正何候？』


岐伯曰：『星辰者，所以制日月之行也①。八正者，所以候八風之虛邪，以時至者也②。四時者，所以分春、秋、冬、夏之氣所在，以時調之也。八正之虛邪而避之，勿犯也③。以身之虛而逢天之虛，兩虛相感，其氣至骨，入則傷五藏④。工候救之，弗能傷也⑤。故曰天忌不可不知也⑥。』
- ①制，謂制度。定星辰則可知日月行之制度矣。略而言之，周天，二十八宿三十六分，人氣行一周天，凡一千八分，周身十六丈二尺，以應二十八宿，合漏水百刻，都行八百一十丈，以分晝夜也。故人十息氣行六尺，日行二分，二百七十息，氣行十六丈二尺，一周于身。水下二刻，日行二十分，五百四十息，氣行再周于身。水下四刻，日行四十分，二千七百息，氣行十周于身。水下二十刻，日行五宿二十分，一萬三千五百息，氣行五十周于身。水下百刻，日行二十八宿也。細而言之，則常以一十周加之一分又十分分之六，乃奇分盡矣。是故星辰所以制日月之行度也。《新校正》云：『詳周天二十八宿至日行二十八宿也，本靈樞文今具《甲乙經》中。』
- ②八正，謂八節之正氣也。八風者，東方嬰兒風，南方大弱風，西方剛風，北方大剛風，東北方凶風，東南方弱風，西南方謀風，西北方折風也。虛邪，謂乘人之虛而為病者也。以時至，謂天應太一移居，以八節之前後，風朝中宮而至者也。《新校正》云：『詳太一移居，風朝中宮，義具天元玉冊。』
- ③四時之氣所在者，謂春氣在經脈，夏氣在孫絡，秋氣在皮膚，冬氣在骨髓也。然觸冒虛邪，動傷真氣，避而勿犯乃不病焉。《靈樞經》曰：『聖人避邪如避矢石。』蓋以其能傷真氣也。
- ④以虛感虛，同氣而相應也。
- ⑤候知而止，故弗能傷之。救，止也。
- ⑥人忌于天，故云天忌。犯之則病，故不可不知也。


帝曰：『善。其法星辰者，余聞之矣，願聞法往古者。』


岐伯曰：『法往古者，先知《鍼經》也。驗于來今者，先知日之寒溫，月之虛盛，以候氣之浮沈而調之于身，觀其立有驗也①。觀其冥冥者，言形氣。榮衞之不形于外，而工獨知之②。以日之寒溫，月之虛盛，四時氣之浮沈，參伍相合而調之，工常先見之，然而不形于外，故曰觀于冥冥焉③。通于無窮者，可以傳于後世也。是故工之所以異也④。然而不形見于外，故俱不能見也⑤。視之無形，甞之無味，故謂冥冥，若神髣髴⑥。
- ①候氣不差，故立有驗。
- ②明前篇靜意視義，觀適之變，是謂冥冥，莫知其形也。雖形氣榮衞不形見于外，而工以心神明悟，獨得知其衰盛焉，善惡悉可明之。《新校正》云：『按前篇乃《寶命全形論》。』
- ③工所以常先見者，何哉！以守法而神通明也。
- ④法著，故可傳後世，後世不絕，則應用通于無窮矣。以獨見知，故工所以異于人也。
- ⑤工異于粗者，以粗俱不能見也。
- ⑥言形氣榮衞不形于外，以不可見，故視無形，甞無味，伏如橫弩，起如發機，窈窈冥冥，莫知元主，謂如神運髣髴焉。若，如也。


虛邪者，八正之虛邪氣也①。正邪者，身形若用力，汗出腠理開，逢虛風，其中人也微，故莫知其情，莫見其形②。上工救其萌牙，必先見三部九候之氣，盡調不敗而救之，故曰上工。下工救其已成，救其已敗。救其已成者，言不知三部九候之相失，因病而敗之也③。知其所在者，知診三部九候之病脈，處而治之，故曰守其門戶焉。莫知其情而見邪形也④。』
- ①八正之虛邪，謂八節之虛邪也，以從虛之鄉來襲，虛而入為病，故謂之八正虛邪。
- ②正邪者，不從虛之鄉來也，以中人微，故莫知其情意，莫見其形狀。
- ③義備《離合真邪論》中。
- ④三部九候為候邪之門戶也，守門戶故見邪形，以中人微，故莫知其情狀也。


帝曰：『余聞補瀉，未得其意。』


岐伯曰：『瀉必用方。方者，以氣方盛也，以月方滿也，以日方溫也，以身方定也，以息方吸而內鍼，乃復候其方吸而轉鍼，乃復候其方呼而徐引鍼，故曰瀉必用方，其氣而行焉①。補必用員。員者，行也，行者，移也②。剌必中其榮，復以吸排鍼也③。故員與方非鍼也④。故養神者，必知形之肥瘦，榮衛血氣之盛衰。血氣者，人之神，不可不謹養⑤。』
- ①方，猶正也。瀉邪氣出，則真氣流行矣。
- ②行，謂宣不行之氣，令必宣行。移，謂移未復之脈，俾其平復。
- ③鍼入至血，謂之中榮。
- ④所言方員者，非謂鍼形，正謂行移之義也。
- ⑤神安則壽延，神去則形弊，故不可不謹養也。


帝曰：『妙乎哉論也！合人形于陰陽四時，虛實之應，冥冥之期，其非夫子，孰能通之，然夫子數言形與神，何謂形？何謂神？願卒聞之①。』


岐伯曰：『請言形。形乎形，目冥冥，問其所病②，索之于經，慧然在前，按之不得，不知其情，故曰形③。』
- ①神，謂神智通悟。形，謂形診可觀。
- ②《新校正》云：『按《甲乙經》作「捫其所痛」義亦通。』
- ③外隱其無形，故目冥冥而不見，內藏其有象，故以診而可索于經也。慧然在前，按之不得，言三部九候之中，卒然逢之，不可為之期準也。《離合真邪論》曰：『在陰與陽，不可為度，從而察之三部九候，卒然逢之，早遏其路。』此其義也。


帝曰：『何謂神？』


岐伯曰：『請言神。神乎神，耳不聞，目明心開而志先，慧然獨悟，口弗能言。俱視獨見，適若昏，昭然獨明，若風吹雲，故曰神①。三部九候為之原，九鍼之論不必存也②。』
- ①耳不聞，言神用之微密也。目明心開而志先者，言心之通，如昏昧開卷目之見，如氛翳闢明，神雖內融，志已先往矣。慧然，謂清爽也。悟，猶了達也。慧然獨悟，口弗能言者，謂心中清爽而了達，口不能宣吐以瀉心也。俱視獨見，適若昏者，歎見之異速也。言與眾俱視，我忽獨見，適猶若昏昧爾，既獨見了心眼，昭然獨能明察，若雲隨風卷，日麗天明，至哉神乎妙用，如是不可得而言也。
- ②以三部九候，經脈為之本原，則可通神，悟之妙用，若以九鍼之論，僉議則其旨，惟傳其知彌遠矣。故曰：『三部九候為之原，九鍼之論不必存也。』


永康堂整體保健【Y.C.T】


