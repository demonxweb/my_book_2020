# 《調經論篇》　第六十二

|**重廣補注《黃帝內經·素問》卷　第十七**|
|---|
|啟玄子次注，林億、孫奇、高保衡等奉敕校正，孫兆重改誤。|
|《調經論》|
|**《調經論篇》　第六十二①**|
|①《新校正》云：『按《全元起本》在第一卷。』|
|黃帝問曰：『余聞刺法，言有餘寫之，不足補之，何謂有餘？何謂不足？』|
|岐伯對曰：『有餘有五，不足亦有五。帝欲何問？』|
|帝曰：『願盡聞之。』|
|岐伯曰：『神有餘有不足，氣有餘，有不足，血有餘有不足，形有餘，有不足，志有餘、有不足，凡此十者，其氣不等也①。』|
|帝曰：『人有精氣津液，四支九竅五藏，十六部，三百六十五節，乃生百病，百病之生，皆有虛實，今夫子乃言有餘有五，不足亦有五，何以生之乎②！』|
|岐伯曰：『皆生于五藏也③。夫心藏神，肺藏氣，肝藏血，脾藏肉，腎藏志而此成形④。志意通，內連骨髓而成身形五藏⑤。五藏之道，皆出于經隧，以行血氣。血氣不和，百病乃變化而生，是故守經隧焉⑥。』|
|①神，屬心。氣，屬肺。血，屬肝。形，屬脾。志，屬腎。以各有所宗，故不等也。|
|②《鍼經》曰：『兩神相薄，合而成形，常先身生，是謂精。上焦開發，宣五穀味，熏膚充身澤毛，若霧露之溉，是謂氣。腠理發泄，汗出湊理，是謂津液之滲于空竅，留而不行者，為液也。十六部者，謂手足二，九竅九，五藏五，合為十六部也。三百六十五節者，非謂骨節，是神氣出入之處也。《鍼經》曰：『所謂節之交，三百六十五會，皆神氣出入遊行之所。』非骨節也。言人身所有則多，所舉則少，病生之數，何以論之。|
|③謂五神藏也。|
|④言所以病皆生于五藏者，何哉？以內藏五神而成形也。|
|⑤志意者，通言五神之大凡也。骨髓者，通言表裏之成化也，言五神通泰，骨髓化成，身形既立，乃五藏互相為有矣。《新校正》云：『按《甲乙經》無「五藏」二字。』|
|⑥隧，潛道也。經脈伏行而不見，故謂之經隧焉。血氣者，人之神，邪侵之則血氣不正，血氣不正，故變化而百病乃生矣。然經脈者，所以決死生，處百病，調虛實，故守經隧焉。《新校正》云：『按《甲乙經》「經隧」作「經渠」，義各通。』|
|帝曰：『神有餘不足，何如？』|
|岐伯曰：『神有餘則笑不休，神不足則悲①。血氣未并，五藏安定，邪客于形，灑淅起于毫毛，未入于經絡也。故命曰：「神之微②。」』|
|①心之藏也。《鍼經》曰：『心藏脈，脈舍神，心氣虛則悲，實則笑不休也。』「悲」一為「憂」，誤也。《新校正》**云：**『詳王注云：「悲一為憂，誤也。」按《甲乙經》及《太素》并全元起注本并作「憂」，皇甫士安云：「心虛則悲，悲則憂，心實則笑，笑則喜，夫心之與肺，脾之與心互相成也，故喜發于心而成于肺，思發于脾而成于心，一過其節則二藏俱傷。」楊上善云：「脾之憂，在心變動也。肺之憂，在肺之志，是則肺主秋，憂為正也。心主于夏，變而生憂也。」』|
|②并，謂併合也，未與邪合，故曰：『未并也。』灑淅寒熱也，始起于毫毛，尚在于小絡，神之微病，故命曰：『神之微也。』《新校正》云：『按《甲乙經》「灑淅」作「悽厥」，《太素》作「洫泝」，楊上善云：「洫，毛孔也。」水逆流曰泝，謂邪氣入于腠理，如水逆流于洫。』|
|帝曰：『補瀉奈何？』|
|岐伯曰：『神有餘則瀉其小絡之血，出血，勿之深斥，無中其大經，神氣乃平①。神不足者，視其虛絡，按而致之，刺而利之，無出其血，無泄其氣，以通其經，神氣乃平②。』|
|①邪入小絡，故可瀉其小絡之脈，出其血勿深推鍼，鍼深則傷肉也，以邪居小絡，故不欲令鍼中大經絡，血既出，神氣自平。斥，推也。小絡，孫絡也。《鍼經》曰：『經脈為裹，支而橫者為絡，絡之別者為孫絡。』平，謂平謂也。《新校正》云：『詳此注引《鍼經》曰與《三部九候論》注，兩引之在彼云《靈樞》，而此曰《鍼經》，則王氏之意指《靈樞》為《鍼經》也。按今素問注中引《鍼經》者，多《靈樞》之文。但以《靈樞》今不全，故未得盡知也。』|
|②但通經脈，令其和利，抑按虛絡，令其氣致，以神不足，故不欲出血及泄氣也。《新校正》云：『按《甲乙經》「按」作「切」，「利」作「和」。』|
|帝曰：『刺微奈何①？』|
|岐伯曰：『按摩勿釋，著鍼勿斥，移氣于不足，神氣乃得復②。』|
|帝曰：『善。有餘不足，奈何？』|
|岐伯曰：『氣有餘，則喘、欬、上氣，不足則息利、少氣③。血氣未并，五藏安定，皮膚微病，命曰：「白氣微泄④」。』|
|①覆前初起于毫毛，未入于經絡者。|
|②按摩其病處，手不釋散，著鍼于病處亦不推之，使其人神氣內朝于鍼，移其人神氣今自充足，則微病自去，神氣乃得復常。《新校正》云：『按《甲乙經》及《太素》云：「移氣于足。」無「不」字。楊上善云：『按摩使氣至于踵也。』|
|③肺之藏也，肺藏氣息，不利則喘。《鍼經》曰：『肺氣虛則鼻息利少氣，實則喘喝胸憑仰息也。』|
|④肺合脾，其色白，故皮膚微病，命曰『白氣微泄。』|
|帝曰：『補瀉奈何？』|
|岐伯曰：『氣有餘，則瀉其經隧，無傷其經，無出其血，無泄其氣；不足則補其經隧，無出其氣①。』|
|帝曰：『刺微奈何②？』|
|岐伯曰：『按摩勿釋，出鍼視之，曰我將深之，適人必革，精氣自伏，邪氣散亂，無所休息，氣泄腠理，真氣乃相得③。』|
|①氣，謂榮氣也。鍼瀉若傷其經，則血出而榮氣泄脫，故不欲出血，泄氣但瀉其衛氣而已。鍼補則又宜謹閉穴俞，然其衛氣亦不欲泄之。《新校正》云：『按楊上善云：「經隧者，手太陰之別，從手太陰走手陽明，乃是手太陰向手陽明之道，欲道藏府陰陽，故補瀉皆從正經別走之絡，瀉其陰經別走之路，不得傷其正經也。」』|
|②覆前白氣微泄者。|
|③亦謂按摩其病處也。革，皮也。我將深之，適人必革者，謂其深而淺刺之也，如是脇從，則人懷懼色，故精氣潛伏也，以其調適于皮，精氣潛伏，邪無所據，故亂散而無所休息，發泄于腠理也。邪氣既泄，真氣乃與，皮腠相得矣。《新校正》云：『按揚上善云：「革，改也。夫人聞樂至則身心忻悅，聞痛及體情必改異。忻悅則百體俱縱，改革則情志必拒，拒則邪氣消伏。」』|
|帝曰：『善。血有餘不足奈何？』|
|岐伯曰：『血有餘則怒，不足則恐①。血氣未并，五藏安定，孫絡水溢，則經有留血②。』|
|帝曰：『補瀉奈何？』|
|岐伯曰：『血有餘則瀉其盛經，出其血；不足則視其虛經，內鍼其脈中，久留而視③。脈大，疾出其鍼，無令血泄④。』|
|①肝之藏也。《鍼經》曰：『肝藏血，肝氣虛則恐，實則怒。』《新校正》云：『按《全元起本》「恐」作「悲」，《甲乙經》及《太素》并同。』|
|②絡有邪，盛則入于經，故云：『孫絡水溢，則經有留血。』|
|③《新校正》云：『按《甲乙經》云：「久留之血至」《太素》同。』|
|④脈盛滿則血有餘，故出之。經氣虛則血不足，故無令血泄也，久留疾出，是謂補之。鍼解論曰：『徐而疾則實。』義與此同。|
|帝曰：『刺留血奈何？』|
|岐伯曰：『視其血絡，刺出其血，無令惡血得入于經，以成其疾①。』|
|帝曰：『善。形有餘不足奈何？』|
|岐伯曰：『形有餘則腹脹、涇溲不利，不足則四支不用②。血氣未并，五藏安定，肌肉蠕動，命曰微風③。』|
|帝曰：『補瀉奈何？』|
|岐伯曰：『形有餘則瀉其陽經，不足則補其陽絡④。』|
|帝曰：『刺微奈何？』|
|岐伯曰：『取分肉間，無中其經，無傷其絡，衛氣得復，邪氣乃索⑤。』|
|①血絡滿者，刺按出之，則惡色之血不得入于經脈。|
|②脾之藏也。《鍼經》曰：『脾氣虛則四支不用，五藏不安，實則腹脹，涇溲不利。』涇，大便。溲，小便也。《新校正》云：『按楊上善云：「涇」作「經」，婦人月經也。』|
|③邪薄肉分，衛氣不通，陽氣內鼓，故肉蠕動。《新校正》云：『按《全元起本》及《甲乙經》「蠕」作「溢」，《太素》作「濡」。』|
|④竝胃之經絡。|
|⑤衛氣者，所以溫分肉而充皮膚，肥腠理而司開闔，故肉蠕動即取分肉間，但開肉分以出其邪，故無中其經，無傷其絡，衛氣復舊而邪氣盡索散盡也。|
|帝曰：『善。志有餘不足奈何？』|
|岐伯曰：『志有餘則腹脹、飧泄，不足則厥①。血氣未并，五藏安定，骨節有動②。』|
|帝曰：『補瀉奈何？』|
|岐伯曰：『志有餘則瀉，然筋血者③，不足則補其復溜。』|
|①腎之藏也。《鍼經》曰：『腎藏精，精含志，腎氣虛則厥，實則脹。』脹，謂脹起。厥，謂逆行上衝也。足少陰脈下行，令氣不足，故隨衝脈逆行而上衝也。|
|②腎合骨，故骨有邪薄，則骨節段動，或骨節之中如有物鼓動之也。|
|③《新校正》云：『按《甲乙經》及《太素》云：「瀉然筋血者，出其血。」楊上善云：「然筋當是然穀下筋。」再詳諸處引然穀者多，雲然骨之前血者，疑少「骨之」二字，「前」字誤作「筋」字。』|
|④然，謂然穀，足少陰榮也，在內踝之前，大骨之下陷者中，血絡盛則泄之，其刺可入同身寸之三分，留三呼，若灸者，可灸三壯。復溜，足少陰經也，在內踝上同身寸之二寸陷者中，刺可入同身寸之三分，留三呼，若灸者，可灸五壯。|
|帝曰：『刺未并奈何？』|
|岐伯曰：『即取之，無中其經，邪所乃能立虛①。』|
|帝曰：『善。餘己聞虛實之形，不知其何以生？』|
|岐伯曰：『氣血以并，陰陽相傾，氣亂于衛，血逆于經，血氣離居，一實一虛②。血并于陰，氣并于陽，故為驚狂③。血并于陽，氣并于陰，乃為炅中④。血并于上，氣并于下，心煩惋，善怒。血并于下，氣并于上，亂而喜忘⑤。』|
|①不求穴俞而直取居邪之處，故云：「即取之。」《新校正》云：『按《甲乙經》「邪所」作「以去其邪」。』|
|②衛行脈外，故氣亂于衛，血行經內，故血逆于經，血氣不和，故一虛一實。|
|③氣并于陽則陽氣外盛，故為驚狂。|
|④氣并于陰，則陽氣內盛，故為熱中。炅，熱也。|
|⑤上，謂鬲上，下，謂鬲下。|
|帝曰：『血并于陰，氣并于陽，如是血氣離居，何者為實？何者為虛？』|
|岐伯曰：『血氣者，喜溫而惡寒，寒則泣不能流，溫則消而去之①。是故氣之所并，為血虛，血之所并，為氣虛②。』|
|帝曰：『人之所有者，血與氣耳，今夫子乃言血并為虛，氣并為虛，是無實乎？』|
|岐伯曰：『有者為實，無者為虛③。故氣并則無血，血并則無氣，今血與氣相失，故為虛焉④。絡之與孫脈俱輸于經，血與氣并則為實焉，血之與氣并，走于上則為大厥，厥則暴死，氣復反則生，不反則死。』|
|①泣，謂如雪在水中，凝住而不行去也。|
|②氣并于血則血少，故血虛。血并于氣則氣少，故氣虛。|
|③氣并于血，則血無，血并于氣則氣無。|
|④氣并于血則血失其氣，血并于氣則氣失其血，故曰：「血與氣相失。」|
|帝曰：『實者何道從來？虛者何道從去？虛實之要，願聞其故。』|
|岐伯曰：『夫陰與陽皆有俞會，陽注于陰，陰滿之外，陰陽勻平，以充其形，九候若一，命曰平人①。夫邪之生也，或生于陰，或生于陽。其生于陽者，得之風雨寒暑，其生于陰者，得之飲食、居處、陰陽、喜怒。』|
|帝曰：『風雨之傷人奈何？』|
|岐伯曰：『風雨之傷人也，先客于皮膚，傳入于孫脈，孫脈滿則傳入于絡脈，絡脈滿則輸于大經脈，血氣與邪并客于分腠之間，其脈堅大，故曰實。實者，外堅充滿不可按之，按之則痛。』|
|帝曰：『寒濕之傷人奈何？』|
|岐伯曰：『寒濕之中人也，皮膚不收②。肌肉堅緊，榮血泣，衛氣去，故曰虛。虛者，聶辟，氣不足，按之則氣足以溫之，故快然而不痛③。』|
|①平人，謂平和之人。|
|②《新校正》云：『按全元起云：「不收，不仁也。」《甲乙經》及《太素》云：「皮膚收」無「不」字。』|
|③聶，謂聶皺。辟，謂辟疊也。《新校正》云：『按《甲乙經》作「攝辟」，《太素》作「攝辟」。』|
|帝曰：『善。陰之生實奈何①？』|
|岐伯曰：『喜怒不節則陰氣上逆，上逆則下虛，下虛則陽氣走之，故曰實矣②。』|
|帝曰：『陰之生虛奈何③？』|
|岐伯曰：『喜則氣下，悲則氣消，消則脈虛空，因寒飲食，寒氣熏滿④。則血泣氣去，故曰虛矣。』|
|①實，謂邪氣盛也。|
|②《新校正》云：『按經云：「喜怒不節，則陰氣上逆。」疑剩喜字。』|
|③虛，謂精氣奪也。|
|④《新校正》云：『按《甲乙經》作「動藏」。』|
|帝曰：『經言陽虛則外寒，陰虛則內熱，陽盛則外熱，陰盛則內寒，余已聞之矣，不知其所由然也①。』|
|岐伯曰：『陽受氣于上焦，以溫皮膚分肉之間，今寒氣在外，則上焦不通，上焦不通則寒氣獨留于外，故寒**慄**。』**→【慄〔忄栗〕：音，ㄌㄧˋ。意：同「栗」。】**|
|帝曰：『陰虛生內熱奈何？』|
|岐伯曰：『有所勞倦，形氣衰少，榖氣不盛，上焦不行，下脘不通②。胃氣熱，熱氣熏胸中，故內熱③。』|
|①經言，謂上古經言也。|
|②**慄**，謂振**慄**也。**→【慄〔忄栗〕：音，ㄌㄧˋ。意：同「栗」。】**|
|③《新校正》云：『按《甲乙經》作「下焦不通」。』|
|④甚用其力，致勞倦也。貪役不食，故榖氣不盛也。|
|帝曰：『陽盛生外熱奈何？』|
|岐伯曰：『上焦不通利，則皮膚緻密，腠理閉塞，玄府不通①。衛氣不得泄越，故外熱②。』|
|帝曰：『陰盛生內寒奈何？』|
|岐伯曰：『厥氣上逆，寒氣積于胸中而不瀉，不瀉則溫氣去，寒獨留則血凝泣，凝則脈不通③。其脈盛大以濇，故中寒④。』|
|①《新校正》云：『按《甲乙經》及《太素》無「玄府」二字。』|
|②外傷寒毒，內薄諸陽，寒外盛則皮膚收，皮膚收則腠理密，故衛氣蓄聚無所流行矣。寒氣外薄，陽氣內爭，積火內燔，故生外熱也。|
|③《新校正》云：『按《甲乙經》作「腠理不通」。』|
|④溫氣，謂陽氣也。陰逆內滿，則陽氣去于皮外也。|
|帝曰：『陰與陽并，血氣以并，病形以成，刺之奈何？』|
|岐伯曰：『刺此者取之經隧，取血于營，取氣于衛，用形哉！因四時多少高下①。』|
|帝曰：『血氣以并，病形以成，陰陽相傾，補瀉奈何？』|
|岐伯曰：『瀉實者氣盛乃內鍼，鍼與氣俱內，以開其門，如利其戶，鍼與氣俱出，精氣不傷，邪氣乃下，外門不閉，以出其疾，搖大其道，如利其路，是謂大瀉，必切而出，大氣乃屈②。』|
|帝曰：『補虛奈何？』|
|岐伯曰：『持鍼勿置，以定其意，候呼內鍼，氣出鍼入，鍼空四塞，精無從去，方實而疾出鍼，氣入鍼出，熱不得還，閉塞其門，邪氣布散，精氣乃得存。動氣候時③，近氣不失，遠氣乃來，是謂追之④。』|
|①營主血，陰氣也。衛主氣，陽氣也。夫行鍼之道，必先知形之長短，骨之廣狹，循三備法，通計身形，以施分寸，故曰用形也。四時多少高下，具在下篇。|
|②言欲開其穴，而泄其氣也。切，謂急也，言急出其鍼也。《鍼解》論曰：『疾而徐，則虛者。』疾出鍼，而徐按之也。大氣，謂大邪氣也。屈，謂退屈也。|
|③《新校正》云：『按《甲乙經》作「動無後時」。』|
|④言但密閉穴俞，勿令其氣散泄也。近氣，謂已至之氣。遠氣，謂未至之氣也。欲動經氣而為補，補者皆必候水刻，氣之所在而刺之，是謂得時而調之。追，言補也。《鍼經》曰：『追而濟之安得無實。』則此謂也。|
|帝曰：『夫子言虛實者有十，生于五藏，五藏五脈耳。夫十二經脈皆生其病①，今夫子獨言五藏，夫十二經脈者，皆絡三百六十五節，節有病必被經脈，經脈之病皆有虛實，何以合之？』|
|岐伯曰：『五藏者，故得六府與為表裏，經絡支節，各生虛實，其病所居，隨而調之②。病在脈，調之血③。病在血，調之絡④。病在氣，調之衛⑤。病在肉，調之分肉⑥。病在筋，調之筋⑦。病在骨，調之骨⑧。|
|①《新校正》云：『按《甲乙經》云：「皆生百病。」《太素》同。』|
|②從其左右經氣支節而調之。|
|③脈者，血之府，脈實血實，脈虛血虛，由此脈病而調之血也。《新校正》云：『按《全元起本》及《甲乙經》云：「病在血，調之脈。」』|
|④血病則絡脈易，故調之于絡也。|
|⑤衛主氣，故氣病而調之衛也。|
|⑥候寒熱而取之。|
|⑦適緩急而刺熨之。|
|⑧察輕重而調之。|
|燔鍼劫刺其下，及與急者①。病在骨，焠鍼藥熨②。病不知所痛，兩蹻為上③。身形有痛，九候莫病，則繆刺之④。痛在于左，而右脈病者，巨刺之⑤。必謹察其九候，鍼道備矣⑥。』|
|①調筋法也。筋急則燒鍼而劫刺之。|
|②調骨法也。焠鍼，火鍼也。|
|③兩蹻，謂陰陽蹻脈，陰蹻之脈，出于照海，陽蹻之脈，出于申脈，申脈在足外踝下陷者中，容爪甲。《新校正》云：『按刺腰痛注云：「在踝下五分，刺可入同身寸之三分，留六呼，若灸者，可灸三壯。照海，在足內踝下，刺可入同身寸之四分，留六呼，若灸者，可灸三壯。」』|
|④莫病，謂無病也。繆刺者，刺絡脈，左痛刺右，右痛刺左。|
|⑤巨刺者，刺經脈，脈左痛刺右，右痛刺左。|


經筋醫理探源(永康堂‧張老師)


