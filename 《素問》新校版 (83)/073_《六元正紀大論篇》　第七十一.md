# 《六元正紀大論篇》　第七十一

|**重廣補注《黃帝內經·素問》卷　第二十一**|
|啟玄子次注，林億、孫奇、高保衡等奉敕校正，孫兆重改誤。|
|**《六元正紀大論篇》《刺法論》《本病論》****①**|
|①《新校正》云：『詳此二篇亡在王注之前，按《病能論篇》末王冰注云：「世本既闕第七二篇。」謂此二篇也，而今世有《素問》亡篇及《昭明隱旨》論以謂此二篇仍託名王冰為注，辭理鄙陋，無足取者，舊本此篇名在六元正紀篇後列之，為後人移于此，若以尚書亡篇之名皆在前篇之末，則舊本為得。』|
|**《六元正紀大論篇》　第七十一**|
|黃帝問曰：『六化六變，勝復淫治，甘、苦、辛、鹹、酸、淡，先後，余知之矣。夫五運之化或從五氣①，或逆天氣，或從天氣而逆地氣，或從地氣而逆天氣，或相得或不相得，餘未能明其事，欲通天之紀，從地之理，和其運調其化使上下合德，無相奪倫，天地升降，不失其宜，五運宣行，勿乖其政調之正味，從逆奈何②？』|
|岐伯稽首再拜對曰：『昭乎哉問也！此天地之綱紀，變化之淵源，非聖帝孰能窮其至理歟？臣雖不敏，請陳其道，令終不滅，久而不易③。』|
|帝曰：『願夫子推而次之，從其類序，分其部主，別其宗司，昭其氣數，明其正化，可得聞乎④！』|
|岐伯曰：『先立其年，以明其氣，金、木、水、火、土運行之數，寒、暑、燥、濕、風、火臨禦之化，則天道可見，民氣可調，陰陽卷舒，近而無惑，數之可數者，請遂言之⑤。』|
|①《新校正》云：『詳「五氣」疑作「天氣」，則與下文相協。』|
|②氣同，謂之從。氣異，謂之逆。勝制為不相得，相生為相得，司天地之氣更淫勝復，各有主治法，則欲令平調，氣性不違忤天地之氣，以致清靜和平也。|
|③氣主循環，同于天地，太過不及，氣序常然，不言永定之制，則久而更易，去聖遼遠，何以明之。|
|④部主，謂分六氣所部主者也。宗司，謂配五氣運行之位也。氣數，謂天地五運，氣更用之正數也。正化，謂歲直氣味所宜，酸苦甘辛鹹寒溫冷熱也。|
|⑤遂，盡也。|
|帝曰：『太陽之政奈何？』|
|岐伯曰：『辰戌之紀也。太陽（司天）、太角（司天在泉相剋，故有間氣木）、太陰（在泉），壬辰、壬戌（壬為陽木）。其運風。其化鳴紊啟拆①。其變振拉摧拔②。其病眩掉目瞑③。太角④、少徵、太宮、少商、太羽⑤（五行之盛衰，從年干木起）。|
|①《新校正》云：『按《五常政大論》云：「其德鳴靡啟拆。」』|
|②《新校正》云：『詳此其運其化其變從太角等運起。』|
|③《新校正》云：『詳此病證以運加同天地為言。』|
|④初正。|
|⑤終。|
|太陽、太徵、太陰，戊辰、戊戌同正徵①（戊為陽火），其運熱。其化暄暑鬱燠②。其變炎烈沸騰。其病熱鬱。太徵、少宮、太商、少羽③、少角④。|
|①《新校正》云：『按《五常政大論》云：「赫曦之紀，上羽與正徵同。」』|
|②《新校正》云：『按《五常政大論》「燠」作「蒸」。』|
|③終。|
|④初。|
|太陽、太宮、太陰。甲辰歲會①、甲戌歲會②。其運陰埃③。其化柔潤重澤④。其變震驚飄驟。其病濕下重。太宮、少商、太羽、太角⑤、少徵⑥。|
|①同天符。|
|②同天符。《新校正》云：『按《天元紀大論》云：「承歲為歲直。」又《六微旨大論》云：「木運臨卯，火運臨午，土運臨四季，金運臨酉，水運臨子，所謂歲會，氣之平也。」王冰云：「歲直亦曰歲會。」此甲為太宮，辰戌為四季，故曰歲會，又云：同天符者，按本論下文云：「太過而加。」同天符是此歲，一為歲會，又為同天符也。』|
|③《新校正》云：『詳太宮三運，雨曰陰雨，獨此日陰埃。埃，疑作雨。』|
|④《新校正》云：『按《五常政大論》「澤」作「淖」。』|
|⑤終。|
|⑥初。|
|太陽、太商、太陰，庚辰、庚戌。其運涼。其化霧露蕭飋。其變肅殺凋零。其病燥背、瞀、胸滿。太商、少羽①、少角②、太徵、少宮。|
|①終。|
|②初。|
|太陽、太羽①、太陰，丙辰天符，丙戌天符②。其運寒③。其化凝慘凓冽④。其變冰雪霜雹。其病大寒留于谿谷。太羽⑤、太角⑥、少徵、太宮、少商。|
|①《新校正》云：『按《五常政大論》云：「上羽而長氣不化。」』|
|②《新校正》云：『按《天元紀大論》云：「應天為天符。」又《六微旨大論》云：「土運之歲，上見太陰，火運之歲，上見少陽、少陰。金運之歲，上見陽明，木運之歲，上見厥陰，水運之歲，上見太陽，曰天與之會，故曰天符。」又本論下文云：「五運同行天化者，命曰天符。」又云：「臨者太過不及，皆曰天符。」』|
|③《新校正》云：『詳太羽三運，此為上羽，少陽、少陰司天為太徵，而少陽司天運，言寒肅，此與少陰司天運，言其運寒者，疑此太陽司天運合太羽，當言其運寒肅，少陽、少陰司天運，當云其運寒也。』|
|④《新校正》云：『按《五常政大論》作「凝慘寒**雰**」。』|
|⑤終。|
|⑥初。|
|凡此太司天之政，氣化運行先天①。天氣肅，地氣靜，寒臨太虛，陽氣不令，水土合德，上應辰星（水）、鎮星（土）②。其榖玄黅③。其政肅。其令徐。寒政大舉，澤無陽燄，則火發待時④。少陽中治，時雨廼涯，止極雨散，還于太陰，雲朝北極，濕化廼布⑤，澤流萬物，寒敷于上，雷動于下，寒濕之氣，持于氣交⑥。民病寒濕，發肌肉痿，足痿不收，濡瀉血溢⑦。|
|①六步之氣，生長化成收藏，皆先天時而應至也，餘歲先天同之也。|
|②明而大也。|
|③天地正氣之所生長化成也。黅，黃也。|
|④寒甚則火鬱，待四氣乃發，暴為炎熱也。|
|⑤北極，雨府也。|
|⑥歲氣之大體也。|
|⑦《新校正》云：『詳血溢者，火發待時，所為之病也。』|
|初之氣，地氣遷，氣廼大溫①。草廼早榮，民廼厲，溫病廼作，身熱、頭痛、嘔吐、肌腠瘡瘍②。二之氣，大涼反至，民廼慘，草廼遇寒，火氣遂抑，民病氣鬱、中滿，寒廼始③。三之氣，天政布寒，氣行雨廼降，民病寒，反熱中、癰疽、注下、心熱、瞀悶，不治者死④。四之氣，風濕交爭，風化為雨，廼長廼化，廼成民病，大熱少氣，肌肉痿足痿，注下赤白。五之氣，陽復化，草廼長，廼化廼成，民廼舒⑤。終之氣，地氣正濕，令行陰凝，太虛埃昏郊野，民廼慘悽，寒風以至，反者孕廼死，故歲宜苦以燥之溫之⑥。|
|①畏火致之。|
|②赤班也，是為膚腠中瘡，在皮內也。|
|③因涼而又之于寒氣，故寒氣始來近人也。|
|④當寒反熱，是反天常，熱起于心，則神之危亟，不急扶救，神必消亡，故治者則生，不治則死。|
|⑤大火臨禦，故萬物舒榮。|
|⑥《新校正》云：『詳「故歲宜苦以燥之溫之」九字當在避虛邪以安其正下，錯簡在此。』|
|必折其鬱氣，先資其化源①。抑其運氣，扶其不勝②。無使暴過而生其疾，食歲榖以全其真，避虛邪以安其正③。適氣同異，多少制之，同寒濕者燥熱化，異寒濕者燥濕化④。故同者多之，異者少之⑤。用寒遠寒，用涼遠涼，用溫遠溫，用熱遠熱，食宜同法，有假者反常，反是者病，所謂時也⑥。|
|①化源，謂九月迎而取之，以補心火。《新校正》云：『詳水將勝也，先于九月迎取其化源，先瀉腎之源也，蓋以水王十月，故先于九月迎而取之，瀉水所以補火也。』|
|②太角歲，脾不勝。太徵歲，肺不勝。太宮歲，腎不勝。太商歲，肝不勝。太羽歲，心不勝。歲之宜也如此，然太陽司天，五歲之氣通，宜先助心後扶腎氣。|
|③木過則脾病生，火過則肺病生，土過則腎病生，金過則肝病生，水過則心病生，天地之氣過亦然也。歲榖，謂黃色黑色。虛邪，謂從衝後來之風也。|
|④太宮、太商、太羽，歲同寒濕，宜治以燥熱化。太角、太徵，歲異寒濕，宜治以燥濕化也。|
|⑤多，謂燥熱。少，謂燥濕。氣用少多，隨其歲也。|
|⑥時，謂春夏秋冬及間氣，所在同則遠之，即雖其時，若六氣臨禦，假寒熱溫涼以除疾病者，則勿遠之，如太陽司天，寒為病者，假熱以療，則熱用不遠夏，餘氣例同，故曰有假反常也。食同藥法爾，若無假反法，則為病之媒，非方制養生之道。《新校正》云：『按用寒遠寒，及有假者反常等事，下文備矣。』|
|帝曰：『善。陽明之政奈何？』|
|岐伯曰：『卯酉之紀也。陽明、少角、少陰，清熱勝復同，同正商①。丁卯歲會，丁酉。其運風清熱②。少角③、太徵、少宮、太商、少羽④。|
|①清勝少角，熱復清氣，故曰：『清熱勝復同也。』餘少運皆同也。同正商者，上見陽明，上商與正商同，言歲木不及也，餘準此。《新校正》云：『按《五常政大論》云：「委和之紀，上商與正商同。」』|
|②不及之運，常兼勝復之氣言之。風，運氣也；清，勝氣也；熱，復氣也，餘少運悉同。|
|③初正。|
|④終。|
|陽明、少徵、少陰，寒雨勝復同，同正商①。癸卯②、癸酉③。其運熱寒雨。少徵、太宮、少商、太羽④、太角⑤。|
|①《新校正》云：『按伏明之紀，上商與正商同。』|
|②同歲會。|
|③同歲會。《新校正》云：『按本論下文云：「不及而加，同歲會。」此運少徵為不及，下加少陰，故云同歲會。』|
|④終。|
|⑤初。|
|陽明、少宮、少陰，風涼勝復同，己卯、己酉。其運雨風涼。少宮、太商、少羽①、少角②、太徵。|
|①終。|
|②初。|
|陽明、少商、少陰，熱寒勝復同，同正商①。乙卯天符，乙酉歲會，太一天符②。其運涼熱寒。少商、太羽③、太角④、少徵、太宮。|
|①《新校正》云：『按《五常政大論》云：「從革之紀，上商與正商同。」』|
|②《新校正》云：『按《天元紀大論》云：「三合為治。」又《六微旨大論》云：「天符歲會曰太一天符。」王冰云：「是謂三合，一者天會。二者歲會。三者運會。」或云：「此歲三合，曰太一天符，不當更曰歲會者。」甚不然也，乙酉本為歲會，又為太一天符，歲會之名不可去也，或云：己丑、己未、戊午何以不連言歲會，而單言太一天符，曰舉一隅不以三隅反，舉一則三者可知，去之則亦太一天符，不為歲會，故曰不可去也。|
|③終。|
|④初。|
|陽明、少羽、少陰，雨風勝復同，辛卯、少宮同①。辛酉、辛卯，其運寒雨風。少羽②、少角③、太徵、太宮、太商。|
|①《新校正》云：『按《五常政大論》云：「五運不及，除同正角、正商、正宮外，癸丑、癸未當云少徵與少羽同，已卯、乙酉少宮與少角同，乙丑、乙未少商與少徵同，辛卯、辛酉、辛已、辛亥、少羽與少宮同。」合有十年，今此論獨于此言少宮同者，蓋以癸丑、癸未、丑未為土，故不更同少羽，己卯、已酉為金，故不更同少角，辛巳、辛亥為太徵，不更同少宮，乙丑、乙未下見太陽為水，故不更同少徵，又除此八年外，只有辛卯、辛酉二年為少羽同少宮也。』|
|②終。|
|③初。|
|凡此陽明司天之政，氣化運行後天①。天氣急，地氣明，陽專其令炎暑大行，物燥以堅，淳風廼治，風燥橫運，流于氣交，多陽少陰，雲趨雨府，濕化廼敷②。燥極而澤③。其榖白丹④。間榖命太者⑤。其耗，白甲品羽⑥。金火合德，上應太白熒惑⑦。其政切其令暴蟄蟲廼見，流水不冰，民病欬、嗌塞、寒熱、發暴、振凓、癃閟，清先而勁，毛蟲廼死，熱後而暴，介蟲廼殃，其發躁勝，復之作擾而大亂⑧。清熱之氣，持于氣交。|
|①六步之氣，生長化成，庶務動靜，皆後天時而應，餘少歲同。|
|②雨府，太陰之所在也。|
|③燥氣欲終，則化為雨澤，是謂三氣之分也。|
|④天地正氣所化生也。|
|⑤命太者，謂前文太角商等氣之化者，間氣化生，故云間榖也。《新校正》云：『按《玄珠》云：「歲榖與間榖者何？即在泉為歲榖，及在泉之左右間者皆為歲榖，其司天及運間而化者，名間榖，又別有一名間榖者是也。」化不及即反有所勝而生者，故名間榖，即邪氣之化，又名并化之榖也，亦名間榖，與王注頗異。』|
|⑥白色甲蟲多品羽類，有羽翼者耗散粢盛，蟲鳥甲兵歲為災，以耗竭物類。|
|⑦見火而明。|
|⑧金先勝，木己承害，故毛蟲死，火後勝，金不勝，故介蟲復殃，勝而行殺，羽者已亡，復者後來，強者又死，非大亂氣，其何謂也。|
|初之氣，地氣遷，陰始凝，氣始肅，水廼冰，寒雨化，其病中熱脹、面目浮腫、善眠、鼽衄、嚏、欠、嘔、小便黃赤，甚則淋①。二之氣，陽廼布，民廼舒，物廼生榮，厲大至，民善暴死②。三之氣，天政布，涼廼行，燥熱交合，燥極而澤，民病寒熱③。四之氣，寒雨降，病暴僕、振**慄**、譫妄、少氣、嗌乾引飲，及為心痛、癰腫、瘡瘍、瘧寒之疾、骨痿、血便④。五之氣，春令反行，草廼生榮，民氣和。終之氣，陽氣布，候反溫，蟄蟲來見，流水不冰，民廼康平，其病溫⑤。故食歲榖以安其氣，食間榖以去其邪，歲宜以鹹以苦以辛汙之清之散之，安其運氣，無使受邪，折其鬱氣，資其化源⑥。以寒熱輕重少多其制，同熱者多天化，同清者多地化⑦。用涼遠涼，用熱遠熱，用寒遠寒，用溫遠溫，食宜同法。有假者反之，此其道也，反是者，亂天地之經，擾陰陽之紀也。|
|**→【慄〔忄栗〕：音，ㄌㄧˋ。意：同「栗」。】**|
|①太陰之化。《新校正》云：『詳氣肅水冰凝，非太陰之化。』|
|②臣位君故爾。|
|③寒熱，瘧也。|
|④骨痿無力。|
|⑤君之化也。|
|⑥化源，謂六月迎而取之也。《新校正》云：『按金王七月，故逆于六月，瀉金氣。』|
|⑦少角、少徵歲，同熱用方多以天清之化治之。少宮、少商、少羽歲，同清用方多以地熱之化治之。火在地，故同清者多地化，金在天，故同熱者多天化。|
|帝曰：『善。少陽之政奈何？』|
|岐伯曰：『寅申之紀也。少陽、太角①、厥陰。壬寅②、壬申③。其運風鼓④。其化鳴紊啟坼⑤。其變振拉摧拔。其病掉眩支脇驚駭。太角⑥、少徵、太宮、少商、太羽⑦。|
|①《新校正》云：『按《五常政大論》云：「上徵則其氣逆。」』|
|②同天符。|
|③同天符。|
|④《新校正》云：『詳風火合勢，故其運風鼓，少陰司天，太角運亦同。』|
|⑤《新校正》云：『按《五常政大論》云：「其德鳴靡啟坼。」』|
|⑥初正。|
|⑦終。|
|少陽、太徵①、厥陰。戊寅天符，戊申天符。其運暑。其化暄囂鬱燠②。其變炎烈沸騰。其病上熱、鬱血、溢血、泄心痛。太徵、少宮、太商、少羽③、少角④。|
|①《新校正》云：『按《五常政大論》云：「上徵而收氣後。」』|
|②《新校正》云：『按《五常政大論》作「暄暑鬯燠」，此變暑為囂者，以上臨少陽故也。』|
|③終。|
|④初。|
|少陽、太宮、厥陰。甲寅、甲申。其運陰雨。其化柔潤重澤。其變震驚飄驟。其病體重、胕腫、痞飲。太宮、少商、太羽①、太角②、少徵。|
|①終。②初。|
|少陽、太商、厥陰。庚寅、庚申同正商①。其運涼。其化霧露清切②。其變肅殺凋零。其病肩背胸中。太商、少羽③、少角④、太徵、少宮。|
|①《新校正》云：『按《五常政大論》云：「堅成之紀，上徵與正商同。」』|
|②《新校正》云：『按《五常政大論》云：「霧露蕭飋。」又大商三運，兩言蕭飋，獨此言清切，詳此下如厥陰，當此蕭飋。|
|③終。|
|④初。|
|少陽、太羽、厥陰。丙寅、丙申。其運寒肅①。其化凝慘凓冽②。其變冰雪霜雹。其病寒浮腫。太羽③、太角④、少徵、太宮、少商。|
|①《新校正》云：『詳此運不當言寒肅，以注太陽司天太羽運中。』|
|②《新校正》云：『按《五常政大論》云：作「凝慘寒**雰**」。』|
|③終。|
|④初。|
|凡此少陽司天之政，氣化運行先天。天氣正①，地氣擾，風廼暴舉，木偃沙飛，炎火廼流，陰行陽化，雨廼時應，火木同德，上應熒惑歲星②。其榖丹蒼。其政嚴。其令擾。故風熱參布，雲物沸騰，太陰橫流，寒廼時至，涼雨并起，民病寒中，外發瘡瘍，內為泄滿，故聖人遇之，和而不爭，往復之作，民病寒熱、瘧、泄、聾、嘔吐、上怫腫、色變。|
|①《新校正》云：『詳少陽司天，太陰司地，正得天地之正，又厥陰少陽司地，各云得其正者，以地主生榮為言也，本或作天氣止者，少陽火之性用動躁，雲止，義不通也。』|
|②見明而大。《新校正》云：『詳六氣惟少陽厥陰，司天司地，為上下通和，無相勝剋。故言火木同德，餘氣皆有勝剋，故言合德。』|
|初之氣，地氣遷，風勝廼搖，寒廼去，候廼大溫，草木早榮，寒來不殺，溫病廼起，其病氣怫于上，血溢、目赤、欬逆、頭痛、血崩①、脇滿、膚腠中瘡②。二之氣，火反鬱③，白埃四起，雲趨雨府，風不勝濕，雨廼零，民廼康，其病熱鬱于上、欬逆、嘔吐，瘡發于中，胸嗌不利，頭痛、身熱、昏憒、膿瘡。三之氣，天政布，炎暑至，少陽臨上，雨廼涯，民病熱中，聾、暝、血溢、膿瘡、欬、嘔、鼽衄、渴、嚏、欠、喉痺、目赤、善暴死。四之氣，涼廼至，炎暑間化，白露降，民氣和平，其病滿身重。五之氣，陽廼去，寒廼來，雨廼降，氣門廼閉④。剛木早凋，民避寒邪，君子周密。終之氣，地氣正，風廼至，萬物反生，霿霧以行，其病開閉不禁，心痛，陽氣不藏而欬抑，其運氣贊所不勝，必折其鬱氣，先取化源⑤。暴過不生，苛疾不起⑥。故歲宜鹹辛宜酸，滲之泄之，漬之發之，觀氣寒用，以調其過。同風熱者多寒化，異風熱者少寒化⑦。用熱遠熱，用溫遠溫，用寒遠寒，用涼遠涼，食宜同法，此其道也。有假者反之，反是者病之階也。|
|①今詳字當作「崩」。|
|②少陰之化。|
|③太陰分故爾。|
|④《新校正》云：『按王注《生氣通天論》，氣門玄府也，所以發泄經脈榮衛之氣，故謂之氣門。』|
|⑤化源年之前十二月，迎而取之。《新校正》云：『詳王注資取化源，俱注云，取其意有四等，太陽司天取九月，陽明司天取六月，是二者先取在天之氣也。少陽司天取年前十二月，太陰司天取九月，是二者乃先時取在地之氣也。少陰司天取年前十二月，厥陰司天取四月，義不可解，按《玄珠》之說則不然，太陽陽明之月與王注合少陽少陰，俱取三月，太陰取五月，厥陰取年前十二月，《玄珠》之義可解，王注之月疑有誤也。』|
|⑥苛，重也。《新校正》云：『詳此不言食歲榖間榖者，蓋此歲天地氣正上下通和，故不言也。』|
|⑦太角、太徵歲同風熱，以寒化多之；太宮、太商、太羽歲異風熱，以涼調其過也。|
|帝曰：『善。太陰之政奈何？』|
|岐伯曰：『丑未之紀也。太陰、少角、太陽清熱勝復同，同正宮①。丁丑、丁未。其運風清熱。少角②、太徵、少宮、太商、少羽③。|
|①《新校正》云：『按《五常政大論》云：「委和之紀太宮與正宮同」』|
|②初正。|
|③終。|
|太陰、少徵、太陽，寒雨勝復同。癸丑、癸未。其運熱寒雨。少徵、太宮、少商、太羽①、太角②。|
|①終。|
|②初。|
|太陰、少宮、太陽，風清勝復同，同正宮①。己丑太一天符，己未太一天符，其運雨風清。少宮、太商、少羽②、少角③、太徵。|
|①《新校正》云：『按《五常政大論》云：「卑監之紀，上宮與正宮同。」』|
|②終。|
|③初。|
|太陰、少商、太陽，熱寒勝復同。乙丑、乙未。其運涼熱寒。少商、太羽①、太角②、少徵、太宮。|
|①終。|
|②初。|
|太陰、少羽、太陽，雨風勝復同，同正宮①。辛丑②、辛未③。其運寒雨風。少羽④、少角⑤、太徵、少宮、太商。|
|①《新校正》云：『按《五常政大論》云：「涸流之紀，上宮與正宮同。」或以此二歲為同歲會，為平水運，欲去同正宮三字者，非也。蓋此歲有二義而輒去其一，甚不可也。』|
|②同歲會。|
|③同歲會。|
|④終。|
|⑤初。|
|凡此太陰司天之政，氣化運行後天①。陰專其政陽氣退辟，大風時起②。天氣下降，地氣上騰，原野昏霿，白埃四起，雲奔南極，寒雨數至，物成于差夏③。民病寒濕，腹滿、身**䐜**憤、胕腫、痞、逆、寒厥、拘急，濕寒合德，黃黑埃昏，流行氣交，上應鎮星辰星④。其政肅。其令寂。其榖黅玄⑤。故陰凝于上，寒積于下，寒水勝火則為冰雹，陽光不治，殺氣廼行⑥。故有餘宜高，不及宜下，有餘宜晚，不及宜早，土之利，氣之化也，民氣亦從之，間榖命其太也⑦。|
|**→【****䐜****：﹝月真﹞，音ㄔㄣ。】**|
|①萬物生長化成皆後天時而生成也。|
|②《新校正》云：『詳此太陰之政，但以言大風時起，蓋厥陰為初氣，居木位，春氣正，風廼來，故言大風時起。』|
|③南極，雨府也。差夏，謂立秋之後一十日也。|
|④見而大明。|
|⑤正氣所生成也。|
|⑥黃黑昏埃，是謂殺氣自北及西，流行于東及南也。|
|⑦以間氣之大者，言其榖也。|
|初之氣，地氣遷，寒廼去，春氣正，風廼來，生布萬物以榮，民氣條舒，風濕相薄，雨廼後，民病血溢、筋絡拘強、關節不利、身重筋痿。二之氣，大火正，物承化，民廼和，其病溫厲大行，遠近鹹若，濕蒸相薄，雨廼時降①。三之氣，天政布，濕氣降，地氣騰，雨廼時降，寒廼隨之，感于寒濕，則民病身重、胕腫、胸腹滿。四之氣，畏火，臨溽蒸化，地氣騰，天氣否隔，寒風曉暮，蒸熱相薄，草木凝煙，濕化不流，則白露陰布，以成秋令②。民病腠理熱、血暴溢、瘧、心腹滿熱、臚脹，甚則胕腫。五之氣，慘令已行，寒露下，霜廼早降，草木黃落，寒氣及體，君子周密，民病皮腠。終之氣，寒大舉，濕大化，霜廼積。陰廼凝，水堅冰，陽光不治，感于寒則病人，關節禁固、腰脽痛寒濕，推于氣交而為疾也，必折其鬱氣而取化源③，益其歲氣，無使邪勝，食歲穀以全其真，食間穀以保其精。故歲宜以苦燥之溫之，甚者發之泄之，不發不泄則濕氣外溢，肉潰皮拆，而水血交流，必贊其陽火，令禦甚寒④。從氣異同，少多其判⑤。同寒者以熱化，同濕者以燥化⑥。異者少之，同者多之，用涼遠涼，用寒遠寒，用溫遠溫，用熱遠熱，食宜同法，假者反之，此其道也，反是者病也。』|
|①應順天常，不愆時候謂之時雨。《新校正》云：『詳此以少陰居君火之位，故言大火正也。』|
|②萬物得之以成。|
|③九月化源，迎而取之，以補益也。|
|④冬之分，其用五步量氣用之也。|
|⑤通言歲運之同異也。|
|⑥少商，少羽歲是也。有與司天同官，歲又同濕，濕過故宜燥，寒過故宜熱。少角、少徵歲平和處之也。|
|帝曰：『善。少陰之政奈何？』|
|岐伯曰：『子午之紀也。少陰、太角①、陽明。壬子、壬午。其運風鼓。其化鳴紊啟拆。其變振拉摧拔。其病支滿②。太角③、少徵、太宮、少商、太羽④。|
|①《新校正》云：『按《五常政大論》云：「上徵則其氣逆。」』|
|②《新校正》云：『按《五常政大論》云：「其德鳴靡啟拆。」』|
|③初正。|
|④終。|
|少陰、太徵①、陽明。戊子天符、戊午太一天符。其運炎暑②。其化暄曜鬱燠③。其變炎烈沸騰。其病上熱血溢。太徵、少宮、太商、少羽④、少角⑤。|
|①《新校正》云：『按《五常政大論》云：「上徵而收氣後。」』|
|②《新校正》云：『詳太徵運，太陽司天曰熱，少陽司天曰暑，少陰司天曰炎暑，兼司天之氣而言運也。』|
|③《新校正》云：『按《五常政大論》，作「暄暑鬱燠」，此變暑為曜者，以上臨少陰故也。』|
|④終。|
|⑤初。|
|少陰、太宮、陽明。甲子、甲午。其運陰雨。其化柔潤時雨①。其變震驚飄驟。其病中滿身重。太宮、少商、太羽②、太角③、少徵。|
|①《新校正》云：『按《五常政大論》云：「柔潤重淖。」又太宮三運雨作「柔潤重澤」，此時雨二字，疑誤。』|
|②終。|
|③初。|
|少陰、太商、陽明。庚子①、庚午②同正商③。其運涼勁④。其化霧露蕭飋。其變肅殺凋零。其病下清。太商、少羽⑤、少角⑥、太徵、少宮。|
|①同天符。|
|②同天符。|
|③《新校正》云：『按《五常政大論》云：「堅成之紀，上徵與正商同。」』|
|④《新校正》云：『詳此以運合在泉，故云涼勁。』|
|⑤終。|
|⑥初。|
|少陰、太羽、陽明。丙子歲會、丙午。其運寒。其化凝慘凓冽①。其變冰雪霜雹。其病寒下。太羽②、太角③、少徵、太宮、少商。|
|①《新校正》云：『按《五常政大論》作「凝慘寒**雰**」。』|
|②終。|
|③初。|
|凡此少陰司天之政，氣化運行先天，地氣肅，天氣明，寒交暑，熱加燥①。雲馳雨府，濕化廼行，時雨廼降，金火合德，上應熒惑太白②。其政明。其令切。其榖丹白。水火寒熱，持于氣交而為病始也。熱病生于上，清病生于下，寒熱凌犯而爭于中，民病欬喘、血溢、血泄、鼽嚏、目赤眥瘍、寒厥入胃、心痛、腰痛、腹大、嗌乾腫上。|
|①《新校正》云：『詳此云寒交暑者，謂前歲終之氣少陽。今歲初之氣太陽，太陽寒交前歲少陽之暑也，熱加燥者，少陰在上而陽明在下也。』|
|②見而明大。|
|初之氣，地氣遷，燥將去①。寒廼始，蟄復藏，水廼冰，霜復降，風廼至②。陽氣鬱，民反周密，關節禁固，腰脽痛，炎暑將起，中外瘡瘍。二之氣，陽氣布，風廼行，春氣以正，萬物應榮，寒氣時至，民廼和。其病淋目、瞑目、赤氣鬱于上而熱。三之氣，天政布，大火行，庶類蕃鮮，寒氣時至，民病氣厥心痛，寒熱更作，欬喘目赤。四之氣，溽暑至，大雨時行，寒熱互至，民病寒熱、嗌乾、黃癉、鼽衄、飲發。五之氣，畏火臨，暑反至，陽廼化，萬物廼生廼長榮，民廼康。其病溫。終之氣，燥令行，餘火內格，腫于上，欬喘，甚則血溢，寒氣數舉則霿霧翳，病生皮腠，內舍于脇下，連少腹而作，寒中，地將易也③。必抑其運氣，資其歲勝，折其鬱發，先取化源④。無使暴過而生其病也，食歲榖以全真氣，食間榖以辟虛邪，歲宜鹹以緛之而調其上，甚則以苦發之以酸收之而安其下，甚則以苦泄之，適氣同異而多少之，同天氣者以寒清化，同地氣者以溫熱化⑤。用熱遠熱，用涼遠涼，用溫遠溫，用寒遠寒，食宜同法，有假則反此其道也，反是者病作矣。|
|①《新校正》云：『按陽明在泉之前歲為少陽，少陽者暑，暑往而陽明在地，太陽初之氣，故上文寒交暑，是暑去而寒始也。此燥字乃是暑字之誤也。』|
|②《新校正》云：『按王注《六微旨大論》云：「太陽居木位為寒，風切列，此風廼至，當作風廼列。」』|
|③氣終則遷，何可長也。|
|④先于年前十二月迎而取之。|
|⑤太角、太徵歲，同天氣，宜以寒清治之。太宮、太商、太羽歲，同地氣，宜以溫熱治之。化，治也。|
|帝曰：『善。厥陰之政，奈何？』|
|岐伯曰：『已亥之紀也。厥陰、少角、少陽，清熱勝復同，同正角①。丁已天符，丁亥天符。其運風清熱。少角②、太徵、少宮、太商、少羽③。|
|①《新校正》云：『按《五常政大論》云：「委和之紀，上角與正角同。」』|
|②初正。|
|③終。|
|厥陰、少徵、少陽，寒雨勝復，同癸已①、癸亥②。其運熱寒雨。少徵、太宮、少商、太羽③、太角④。|
|①同歲會。|
|②同歲會。|
|③終。|
|④初。|
|厥陰、少宮、少陽，風清勝復同，同正角①。己巳、己亥。其運雨風清。少宮、太商、少羽②、少角、太徵。|
|①《新校正》云：『按《五常政大論》云：「卑監之紀上角與正角同。」』|
|②終。|
|③初。|
|厥陰、少商、少陽，熱寒勝復同，同正角①。乙巳、乙亥。其運涼熱寒。少商、太羽②、太角③、少徵、太宮。|
|①《新校正》云：『按《五常政大論》云：「從革之紀，上角與正角同。」』|
|②終。|
|③初。|
|厥陰、少羽、少陽，雨風勝復同。辛巳、辛亥。其運寒雨風。少羽①、少角②、太徵、少宮、太商。|
|①終。|
|②初。|
|凡此厥陰司天之政，氣化運行後天，諸同正歲，氣化運行同天①。天氣擾，地氣正，風生高遠，炎熱從之，雲趨雨府，濕化廼行，風火同德，上應歲星熒惑。其政撓。其令速。其榖蒼丹。間榖言太者，其耗，文角品羽。風燥火熱，勝復更作，蟄蟲來見，流水不冰，熱病行于下，風病行于上，風燥勝復形于中。初之氣，寒始肅，殺氣方至，民病寒于右之下。二之氣，寒不去，華雪水冰，殺氣施化，霜廼降，名草上焦，寒雨數至，陽復化，民病熱于中。三之氣，天政布，風廼時舉，民病泣出，耳鳴掉眩。四之氣，溽暑濕熱相薄，爭于左之上，民病黃癉而為胕腫。五之氣，燥濕更勝，沉陰廼布，寒氣及體，風雨廼行。終之氣，畏火司令，陽廼大化，蟄蟲出見，流水不冰，地氣大發，草廼生，人廼舒，其病溫厲，必折其鬱氣，資其化源②。贊其運氣，無使邪勝，歲宜以辛調上，以鹹調下，畏火之氣，無妄犯之③。用溫遠溫，用熱遠熱，用涼遠涼，用寒遠寒，食宜同法，有假反常，此之道也，反是者病。|
|①太過，歲運化氣行先天時；不及，歲化生成後天時，同正歲化生成與天，二十四氣遲速同無先後也。《新校正》云：『詳此注云同正歲與二十四氣同疑非，恐是與大寒日交同氣候同。』|
|②化源四月也，迎而取之。|
|③《新校正》云：『詳此運何以不言適，氣同異少多之制者，蓋厥陰之政與少陽之政，同六氣分政，惟厥陰與少陽之政，上下無剋罰之異，治化惟一，故不再言。同風熱者多寒化，異風熱者少寒化也。』|
|帝曰：『善。夫子言可謂悉矣，然何以明其應乎？』|
|岐伯曰：『昭乎哉問也！夫六氣者，行有次，止有位，故常以正月朔日平旦視之，覩其位而知其所在矣①。運有餘，其至先。運不及，其至後②。此天之道，氣之常也③。運非有餘非不足，是謂正歲，其至當其時也④。』|
|①陰之所在天應以雲，陽之所在天應以清淨，自然分佈，象見不差。|
|②先後皆寅時之先後也。先則丑後，後則卯初。|
|③天道昭然，當期必應，見無差失，是氣之常。|
|④當時，謂當寅之正也。|
|帝曰：『勝復之氣其常在也，災眚時至，候也奈何？』|
|岐伯曰：『非氣化者是謂災也①。』|
|帝曰：『天地之數，終始奈何？』|
|岐伯曰：『悉乎哉問也！是明道也。數之始起于上而終于下，歲半之前，天氣主之，歲半之後，地氣主之②。上下交互，氣交主之，歲紀畢矣③。故曰：「位明氣月，可知乎。」所謂氣也④。』|
|①十二變備矣。|
|②歲半，謂立秋之日也。《新校正》云：『詳初氣交司在前歲大寒日，歲半當在立秋前一氣十五日，不得云立秋日也。』|
|③交互，互體也。上體下體之中，有二互體也。|
|④大凡一氣，主六十日而有奇。以立位數之，位同一氣，則月之節氣中，氣可知也，故言天地氣者，以上下體。言勝復者，以氣交。言橫運者，以上下互。皆以節氣準之，候之災眚，變復可期矣。|
|帝曰：『余司其事則而行之，不合其數何也？』|
|岐伯曰：『氣用有多少，化洽有盛衰，衰盛多少，同其化也。』|
|帝曰：『願聞同化何如？』|
|岐伯曰：『風溫春化同，熱曛昏火，夏化同，勝與復同，燥清煙露，秋化同，雲雨昏暝埃，長夏化同，寒氣霜雪冰，冬化同，此天地五運六氣之化，更用盛衰之常也。』|
|帝曰：『五運行同天化者，命曰：「天符。」余知之矣，願聞同地化者何謂也？』|
|岐伯曰：『太過而同天化者三，不及而同天化者亦三，太過而同地化者三，不及而同地化者亦三，此凡二十四歲也①。』|
|①六十年中，同天地之化者，凡二十四歲，餘悉隨已多少。|
|帝曰：『願聞其所謂也？』|
|岐伯曰：『甲辰、甲戌，太宮下加太陰。壬寅、壬申，太角下加厥陰。庚子、庚午，太商下加陽明。如是者三。癸巳、癸亥，少徵下加少陽。辛丑、辛未，少羽下加太陽。癸卯、癸酉，少徵下加少陰。如是者三。戊子、戊午，太徵上臨少陰。戊寅、戊申，太徵上臨少陽。丙辰、丙戌，太羽上臨太陽。如是者三。丁巳、丁亥，少角上臨厥陰。乙卯、乙酉，少商上臨陽明。己丑、己未，少宮上臨太陰。如是者三。除此二十四歲，則不加不臨也。』|
|帝曰：『加者何謂？』|
|岐伯曰：『太過而加同天符，不及而加同歲會也。』|
|帝曰：『臨者何謂？』|
|岐伯曰：『太過不及皆曰天符，而變行有多少，病形有微甚，生死有早晏耳。』|
|帝曰：『夫子言用寒遠寒，用熱遠熱，余未知其然也。願聞何謂遠？』|
|岐伯曰：『熱無犯熱，寒無犯寒，從者和，逆者病，不可不敬畏而遠之，所謂時興六位也①。』|
|①四時氣王之月，藥及食衣寒熱溫涼同者，皆宜避之。差四時同犯，則以水濟水，以火助火，病必生也。|
|帝曰：『溫涼何如①？』|
|岐伯曰：『司氣以熱，用熱無犯。司氣以寒，用寒無犯。司氣以涼，用涼無犯。司氣以溫，用溫無犯。間氣同其主，無犯。異其主，則小犯之。是謂四畏，必謹察之。』|
|帝曰：『善。其犯者何如②？』|
|岐伯曰：『天氣反時，則可依則③。及勝其主，則可犯④。以平為期，而不可過⑤。是謂邪氣反勝者⑥。故曰：「無失天信，無逆氣宜，無翼其勝，無贊其復，是謂至治⑦。」』|
|①溫涼減于寒熱，可輕犯之乎！|
|②須犯者。|
|③反甚為病，則可依時。|
|④夏熱甚，則可以熱犯熱，寒氣不甚，則不可犯之。|
|⑤氣平則止，過則病生，過而病生與犯同也。|
|⑥氣動有勝，是謂邪客勝于主，不可不禦也。六步之氣于六位中，應寒反熱，應熱反寒，應溫反涼，應涼反溫，是謂六步之邪勝也。差冬反溫，差夏反冷，差秋反熱，差春反涼，是謂四時之邪勝也，勝則反其氣以平之。|
|⑦天信，謂至時必定，翼贊皆佐之，謹守天信，是謂至真妙理也。|
|帝曰：『善。五運氣行，主歲之紀，其有常數乎？』|
|岐伯曰：『臣請次之。甲子、甲午歲，上少陰火，中太宮土運，下陽明金。熱化二①，雨化五②，燥化四，所謂正化日也③。其化上鹹寒，中苦熱，下酸熱，所謂藥食宜也④。|
|①《新校正》云：『詳對化從標，成數；正化從本，生數。甲子之年，熱化七，燥化九。甲午之年，熱化二。燥化四。』|
|②《新校正》云：『按本論正文云：「太過不及其數何始？太過者，其數成；不及者，其數生，土常以生也。」甲年太宮土運太過，故言雨化五，五土數也。』|
|③正氣化也。|
|④《新校正》云：『按《玄珠》云：「下苦熱。」又按《至真要大論》云：「熱淫所勝，平以鹹寒，燥淫于內，治以苦溫。」此云下酸熱疑誤也。』|
|乙丑、乙未歲，上太陰土，中少商金運，下太陽水，熱化寒化，勝復同，所謂邪氣化日也。災七宮①，濕化五②，清化四③，寒化六④，所謂正化日也。其化上苦熱，中酸和，下甘熱，所謂藥食宜也⑤。|
|①《新校正》云：『詳七宮，西室，兌位，天住司也。災之方以運之當方言。』|
|②《新校正》云：『詳太陰正司于未，對司于醜，其化皆五，以生數也，不以成數者，土王四季不得正方，又天有九宮，不可至十。』|
|③《新校正》云：『按本論下文云：「不及者，其數生。」乙年少商金運不及，故言清化四，四金生數也。」|
|④《新校正》云：『詳乙丑寒化六，乙未寒化一。』|
|⑤《新校正》云：『按《玄珠》云：「上酸平，下甘溫。」又按《至真要大論》云：「濕淫所勝，平以苦熱，寒淫于內，治以甘熱。」』|
|丙寅、丙申歲①。上少陽相火，中太羽水運，下厥陰木。火化二②，寒化六，風化三③，所謂正化日也。其化上鹹寒，中鹹溫，下辛溫，所謂藥食宜也④。|
|①《新校正》云：『詳丙申之歲，申金生水，水化之令轉盛，司天相火為病減半。』|
|②《新校正》云：『詳丙寅火化二，丙申火化七。』|
|③《新校正》云：『詳丙寅風化八，丙申風化三。』|
|④《新校正》云：『按《玄珠》云：「下辛涼。」又按《至真要大論》云：「火淫所勝，平以鹹冷，風淫于內，治以辛涼。」』|
|丁卯①、丁酉歲②。上陽明金，中少角木運，下少陰火，清化熱化，勝復同，所謂邪氣化日也。災三宮③，燥化九④，風化三，熱化七⑤，所謂正化日也。其化上苦小溫，中辛和，下鹹寒，所謂藥食宜也⑥。|
|①歲會。|
|②《新校正》云：『詳丁年正月壬寅為午德符，便為平氣，勝復不至，運同正角，金不勝木，木亦不災土，又丁卯年得卯木佐之，即上陽明不能災之。』|
|③《新校正》云：『詳三宮，東室，震位，天衝司。』|
|④《新校正》云：『詳丁卯，燥化九。丁酉，燥化四。』|
|⑤《新校正》云：『詳丁卯，熱化二。丁酉，熱化七。』|
|⑥《新校正》云：『按《至真要大論》云：「燥淫所勝，平以苦溫，熱淫于內，治以鹹寒。」又《玄珠》云：「上苦熱也。」』|
|戊辰、戊戌歲。上太陽水，中太徵火運①，下太陰土。寒化六②，熱化七，濕化五，所謂正化日也。其化上苦溫，中甘和，下甘溫，所謂藥食宜也③。|
|①《新校正》云：『詳此上見太陽火化減半。』|
|②《新校正》云：『詳戊辰，寒化六。戊戌，寒化一。』|
|③《新校正》云：『按《至真要大論》云：「寒淫所勝，平以辛熱，濕淫于內，治以苦熱。」又《玄珠》云：「上甘溫，下酸平。」』|
|己巳、己亥歲。上厥陰木，中少宮土運①，下少陽相火。風化清化，勝復同，所謂邪氣化日也。災五宮②，風化三③，濕化五，火化七④，所謂正化日也。其化上辛涼，中甘和，下鹹寒，所謂藥食宜也⑤。|
|①《新校正》云：『詳至九月甲戌月，己得甲戌方還正宮。』|
|②《新校正》云：『按《五常政大論》云：「其眚四維。」又按天元玉冊云：「中室天禽司。」非維宮，同正宮寄位二宮坤位。』|
|③《新校正》云：『詳己巳風化八，己亥風化三。』|
|④《新校正》云：『詳己巳熱化七。己亥熱化二。』|
|⑤《新校正》云：『按《至真要大論》云：「風淫所勝，平以辛涼，火淫于內，治以鹹冷。」』|
|庚午①、庚子歲②。上少陰火，中太商金運③，下陽明金。熱化七④。清化九，燥化九，所謂正化日也。其化上鹹寒，中辛溫，下酸溫，所謂藥食宜也⑤。|
|①同天符。|
|②同天符。|
|③《新校正》云：『詳庚午年金令減半，以上見少陰君火，年午亦為火故也。庚子年，子是水，金氣相得，與庚午年又異。』|
|④《新校正》云：『詳庚午年熱化二，燥化四。庚子年熱化七，燥化九。』|
|⑤《新校正》云：『按《玄珠》云：「下苦熱。」又按《至真要大論》云：「燥淫干內，治以苦熱。」』|
|辛未①、辛丑歲②。上太陰土，中少羽水運③，下太陽水。雨化風化，勝復同，所謂邪氣化日也。災一宮④，雨化五，寒化一⑤，所謂正化日也。其化上苦熱，中苦和，下苦熱，所謂藥食宜也⑥。|
|①同歲會。|
|②同歲會。|
|③《新校正》云：『詳此至七月丙申月，水還正羽。』|
|④《新校正》云：『詳一宮，北室，坎位，天玄司。』|
|⑤《新校正》云：『詳此以運與在泉俱水，故只言寒化一，寒化一者，少羽之化氣也。若太陽在泉之化，則辛未寒化一，辛丑寒化六。』|
|⑥《新校正》云：『按《玄珠》云：「上酸和，下甘溫。」又按《至真要大論》云：「濕淫所勝，平以苦熱，寒淫于內，治以甘熱。」』|
|壬申①、壬寅歲②。上少陽相火，中太角木運，下厥陰木。火化二③，風化八④，所謂正化日也。其化上鹹寒，中酸和，下辛涼。所謂藥食宜也。|
|①同天符。|
|②同天符。|
|③《新校正》云：『詳壬申熱化七，壬寅熱化二。』|
|④《新校正》云：『詳此以運與在泉俱木，故只言風化八，風化八乃太角之運化也，若厥陰在泉之化，則壬申風化三，壬寅風化八。』|
|癸酉①、癸卯歲②。上陽明金，中少徵火運③，下少陰火。寒化雨化，勝復同，所謂邪氣化日也。災九宮④，燥化九⑤，熱化二⑥，所謂正化日也。其化上苦小溫，中鹹溫，下鹹寒，所謂藥食宜也⑦。|
|①同歲會。|
|②同歲會。|
|③《新校正》云：『詳此五月遇戊午月，火還正徵。』|
|④《新校正》云：『詳九宮離位，南室，天英司也。』|
|⑤《新校正》云：『詳癸酉燥化四，癸卯燥化九。』|
|⑥《新校正》云：『詳此以運與在泉俱火，故只言熱化二，熱化二者，少徵之運化也。若少陰在泉之化，癸酉熱化七，癸卯熱化二。』|
|⑦《新校正》云：『按《玄珠》云：「上苦熱。」』|
|甲戌①、甲辰歲②。上太陽水，中太宮土運，下太陰土。寒化六，濕化五，正化日也。其化上苦熱，中苦溫，下苦溫，藥食宜也。|
|①歲會同天符。|
|②歲會同天符。|
|③《新校正》云：『詳甲戌寒化一，甲辰寒化六。』|
|④《新校正》云：『詳此以運與在泉俱土，故只言濕化五。』|
|⑤《新校正》云：『按《玄珠》云：「上甘溫，下酸平。」又按《至真要大論》云：「寒淫所勝，平以辛熱，濕淫于內，治以苦熱。」』|
|乙亥、乙巳歲。上厥陰木，中少商金運①，下少陽相火。熱化寒化，勝復同，邪氣化日也。災七宮，風化八②，清化四，火化二③，正化度也④。其化上辛涼，中酸和，下鹹寒，藥食宜也。|
|①《新校正》云：『詳乙亥年三月得庚辰月，早見于德符，即氣還正商，火未得王而先平，火不勝則水不復，又亥是水得力年，故火不勝也。乙巳歲火來，小勝也，為火佐于勝也，即于二月中氣君火時化日，火來行勝，不待水復，遇三月庚辰月，乙見庚而氣自全，金還正商。』|
|②《新校正》云：『詳乙亥風化三，乙巳風化八。』|
|③《新校正》云：『詳乙亥熱化二，乙巳熱化七。』|
|④度，謂日也。|
|丙子①、丙午歲。上少陰火，中太羽水運，下陽明金。熱化二②。寒化六，清化四③，正化度也。其化上鹹寒，中鹹熱，下酸溫，藥食宜也④。|
|①歲會。|
|②《新校正》云：『詳丙子歲，熱化七，金之災，得其半以運，水太過勝于天令，天令減半，丙午熱化二，午為火少陰君火司天，運雖水一，水不能勝二火，故異于丙子歲。』|
|③《新校正》云：『詳丙子燥化九，丙午燥化四。』|
|④《新校正》云：『按《玄珠》云：「下苦熱。」又按《至真要大論》云：「燥淫于內，治以酸溫。」』|
|丁丑、丁未歲。上太陰土①，中少角木運②，下太陽水。清化熱化，勝復同，邪氣化度也。災三宮，雨化五，風化三，寒化一③，正化度也。其化上苦溫，中辛溫，下甘熱，藥食宜也④。|
|①《新校正》云：『詳此木運平氣上刑，天令減半。』|
|②《新校正》云：『詳丁年正月壬寅為千德符為正角。』|
|③《新校正》云：『詳丁丑寒化六，丁未寒化一。』|
|④《新校正》云：『按《玄珠》云：「上酸平，下甘溫。」又按《至真要大論》云：「濕淫所勝，平以苦熱，寒淫于內，治以甘熱。」』|
|戊寅、戊申歲①。上少陽相火，中太徵火運，下厥陰木。火化七②，風化三③，正化度也。其化上鹹寒，中甘和，下辛涼，藥食宜也。|
|①天符，《新校正》云：『詳戊申年與戊寅年小異，申為金佐于肺，肺受火刑，其氣稍實，民病得半。』|
|②《新校正》云：『詳天符司天與運合，故只言火化七，火化七者，太徵之運氣也，若少陽司天之氣，則戊寅火化二，戊申火化七。』|
|③《新校正》云：『詳戊寅風化八，戊申風化三。』|
|己卯①、己酉歲。上陽明金，中少宮土運②，下少陰火。風化清化，勝復同，邪氣化度也。災五宮，清化九③、雨化五，熱化七④，正化度也。其化上苦小溫，中甘和，下鹹寒，藥食宜也。|
|①《新校正》云：『詳己卯金與運土相得，子臨父位為逆。』|
|②《新校正》云：『詳復罷土氣未正，後九月甲戌月土還正宮，己酉之年木勝火微。』|
|③《新校正》云：『詳己卯燥化九，己酉燥化四。』|
|④《新校正》云：『詳己卯熱化二，己酉熱化七。』|
|庚辰、庚戌歲。上太陽水，中太商金運，下太陰土。寒化一①、清化九，雨化五。正化度也。其化上苦熱，中辛溫，下甘熱，藥食宜也②。|
|①《新校正》云：『詳庚辰寒化六，庚戌寒化一。』|
|②《新校正》云：『按《玄珠》云：「上甘溫，下酸平。」又按《至真要大論》云：「寒淫所勝，平以辛熱，濕淫于內，治以苦熱。」』|
|辛巳、辛亥歲。上厥陰木，中少羽水運①，下少陽相火。雨化風化，勝復同，邪氣化度也。災一宮，風化三②，寒化一，火化七③，正化度也。其化上辛涼，中苦和，下鹹寒，藥食宜也。|
|①《新校正》云：『詳辛巳年木復土罷，至七月丙申月，水還正羽，辛亥年為水準，氣以亥為水，相佐為正羽與辛巳年小異。』|
|②《新校正》云：『詳辛巳風化八，辛亥風化三。』|
|③《新校正》云：『詳辛巳熱化七，辛亥熱化二。』|
|壬午、壬子歲，上少陰火，中太角木運，下陽明金。熱化二①，風化八，清化四②，正化度也。其化上鹹寒，中酸涼，下酸溫，藥食宜也③。|
|①《新校正》云：『詳壬午熱化二，壬子熱化七。』|
|②《新校正》云：『詳壬午燥化四，壬子燥化九。』|
|③《新校正》云：『按《玄珠》云：「下苦熱。」又按《至真要大論》云：「燥淫于內，治以苦熱。」』|
|癸未、癸丑歲。上太陰土，中少徵火運①，下太陽水。寒化雨化，勝復同，邪氣化度也。災九宮，雨化五，火化二，寒化一②，正化度也。其化上苦溫，中鹹溫，下甘熱，藥食宜也③。|
|①《新校正》云：『詳癸未、癸丑左右二火為間相佐，又五月戊午幹德符，癸見戊而氣全，水未行勝為正徵。』|
|②《新校正》云：『詳癸未寒化一，癸丑寒化六。』|
|③《新校正》云：『按《玄珠》云：「上酸和，下甘溫。」又按《至真要大論》云：「濕淫所勝，平以苦熱，寒淫于內，治以甘熱。」』|
|甲申、甲寅歲。上少陽相火，中太宮土運①，下厥陰木。火化二②，雨化五，風化八③。正化度也。其化上鹹寒，中鹹和，下辛涼，藥食宜也④。|
|①《新校正》云：『詳甲寅之歲小異于甲申，以寅木可刑土氣之平也。』|
|②《新校正》云：『詳甲申火化七，甲寅火化二。』|
|③《新校正》云：『詳甲申風化三，甲寅風化八。』|
|乙酉①、乙卯歲②。上陽明金，中少商金運③，下少陰火。熱化寒化，勝復同，邪氣化度也。災七宮，燥化四④，清化四，熱化二⑤，正化度也。其化上辛涼，中辛和，下鹹寒，藥食宜也。|
|①太一天符。|
|②天符。|
|③《新校正》云：『按乙酉為正商，以酉金相佐故得平氣，乙卯之年，二之氣，君火分中，火來行勝，水未行復，其氣以平，以三月庚辰，乙得庚合，金運正商，其氣乃平。』|
|④《新校正》云：『詳乙酉燥化四，乙卯燥化九。』|
|⑤《新校正》云：『詳乙酉熱化七，乙卯熱化二。』|
|戊子①、戊午歲②。上少陰火，中太徵火運，下陽明金。熱化七③，清化九④，正化度也。其化上鹹寒，中甘寒，下酸溫，藥食宜也⑤。|
|①天符。|
|②太一天符。|
|③《新校正》云：『詳此運與司天俱火，故只言熱化七，熱化七者，太徵之運化也。若少陰司天之化，則戊子熱化七，戊午熱化二。』|
|④《新校正》云：『詳戊子清化九，戊午清化四。』|
|⑤《新校正》云：『按《玄珠》云：「下苦熱。」又按《至真要大論》云：「燥淫于內，治以苦溫。」』|
|己丑①、己未歲②。上太陰土，中少宮土運③，下太陽水，風化清化，勝復同，邪氣化度也。災五宮、雨化五④，寒化一⑤，正化度也。其化上苦熱，中甘和，下甘熱，藥食宜也⑥。|
|①太一天符。|
|②太一天符。|
|③《新校正》云：『詳是歲木得初氣而來勝脾，乃病久土至危，金乃來復，至九月甲戌月，巳得甲合，土還正宮。』|
|④《新校正》云：『詳此運與司天俱土，故只言雨化五。』|
|⑤《新校正》云：『詳己丑寒化六，己未寒化一。』|
|⑥《新校正》云：『按《玄珠》云：「上酸平。」又按《至真要大論》云：「濕淫所勝，平以苦熱。」』|
|庚寅、庚申歲。上少陽相火，中太商金運①，下厥陰木。火化七②，清化九，風化三③。正化度也。其化上鹹寒，中辛溫，下辛涼，藥食宜也。|
|①《新校正》云：『詳庚寅歲為正商，得平氣，以上見少陽相火，下剋于金運，不能太過，庚申之歲，申金佐之乃為太商。』|
|②《新校正》云：『詳庚寅熱化二，庚申熱化七。』|
|③《新校正》云：『詳庚寅風化八，庚申風化三。』|
|辛卯、辛酉歲。上陽明金，中少羽水運①，下少陰火。雨化風化，勝復同，邪氣化度也。災一宮，清化九②，寒化一，熱化七③，正化度也。其化上苦小溫，中苦和，下鹹寒，藥食宜也。|
|①《新校正》云：『詳此歲七月丙申水還正羽。』|
|②《新校正》云：『詳辛卯燥化九，辛酉燥化四。』|
|③《新校正》云：『詳辛卯熱化二，辛酉熱化七。』|
|壬辰、壬戌歲，上太陽水，中太角木運，下太陰土。寒化六①，風化八，雨化五，正化度也。其化上苦溫，中酸和，下甘溫，藥食宜也②。|
|①《新校正》云：『詳壬辰寒化六，壬戌寒化一。』|
|②《新校正》云：『按《玄珠》云：「上甘溫，下酸平。」又按《至真要大論》云：「寒淫所勝，平以辛熱，濕淫于內，治以苦熱。」』|
|癸巳①、癸亥②。上厥陰木，中少徵火運③，下少陽相火。寒化雨化，勝復同，邪氣化度也。災九宮，風化八④，火化二⑤，正化度也。其化上辛涼，中鹹和，下鹹寒，藥食宜也。凡此定期之紀，勝復正化，皆有常數，不可不察，故知其要者，一言而終，不知其要，流散無窮，此之謂也。』|
|①同歲會。|
|②同歲會。|
|③《新校正》云：『詳癸巳正徵火氣平，一謂巳為火亦名歲會。二謂水未得化。三謂五月戊午月，癸得戊合，故得平氣。癸亥之歲，亥為水，水得年力，便來行勝，至五月戊午火還正徵，其氣始平。』|
|④《新校正》云：『詳癸巳風化八，癸亥風化三。』|
|⑤《新校正》云：『詳此運與在泉俱火，故只言火化二，火化二者，少徵火運之化也。若少陽在泉之化，則癸巳熱化七，癸亥熱化二。』|
|帝曰：『善。五運之氣亦復歲乎①？』|
|岐伯曰：『鬱極廼發，待時而作也②。』|
|帝曰：『請問其所謂也？』|
|岐伯曰：『五常之氣太過不及，其發異也③。』|
|帝曰：『願卒聞之！』|
|岐伯曰：『太過者暴，不及者徐。暴者為病甚，徐者為病持④。』|
|帝曰：『太過不及其數何如？』|
|岐伯曰：『太過者，其數成；不及者，其數生；土常以生也⑤。』|
|①復，報也。先有勝制，則後必復也。|
|②待，謂五及差分位也。大溫發于辰巳，大熱發于申未，大涼發于戌亥，大寒發于丑寅，上件所勝，臨之亦待間氣而發，故曰待時也。《新校正》云：『詳注「及」字疑「作」氣。』|
|③歲太過其發早，歲不及其發晚。|
|④持，謂相執持也。|
|⑤數，謂五常化行之數也。水數一，火數二，木數三，金數四，土數五。成數，謂水數六，火數七，木數八，金數九，土數五也。故曰：『土常以生也。』數生者各取其生數多少以占，故政令德化，勝復之休作日，及尺寸分毫并以準之，此蓋都明諸用者也。|
|帝曰：『其發也何如？』|
|岐伯曰：『土鬱之發，巖穀震驚，雷殷氣交，埃昏黃黑，化為白氣，飄驟高深①。擊石飛空，洪水廼從，川流漫衍，田牧土駒②。化氣廼敷善，為時始生始長，始化始成③。故民病心腹脹、腸鳴而為數後，甚則心痛、脇**䐜**、嘔吐、霍亂、飲發、注下、胕腫、身重④。雲奔雨府，霞擁朝陽，山澤埃昏，其廼發也。以其四氣⑤，雲橫天山，浮游生滅，怫之先兆⑥。|
|①鬱，謂鬱抑。天氣之甚也，故雖天氣亦有涯也，分終則衰，故雖鬱者怒發也，土化不行，炎亢無雨，木盛過極，故鬱怒發焉。土性靜定，至動也，雷雨大作，而木土相持之氣乃休解也。《易》曰：『雷雨作解。』此之謂也。土雖獨怒，木尚制之，故但震驚于氣交之中，而聲尚不能高遠也。故曰：『雷殷氣交。』氣交，謂土之上盡，山之高也。詩云：『殷其雷也。』所謂雷雨生于山中者，土既鬱抑，天木制之，平川土薄，氣常乾燥，故不能先發也。山原土厚，濕化豊深，土厚氣深，故先怒發也。|
|②疾氣驟雨，岸落山化，大水橫流，石迸勢急，高山空谷擊石先飛而洪水隨至也。洪，大也。巨川衍溢，流漫平陸，漂蕩痊沒于粢盛，大水去已，石土危然，若羣駒散牧于田野。凡言土者，沙石同也。|
|③化，土化也，土被制化，氣不敷，否極則泰，屈極則伸，處怫之時，化氣因之，乃能敷布于庶類，以時而雨，滋澤草木而成也。善調應時也，化氣既少，長氣已過，故萬物始生始長，始化始成，言是四始者，明萬物化成之晚也。|
|④脾熱之生。|
|⑤雨府太陰之所在也。埃，白氣似雲而薄也。埃固有微甚，微者如紗縠之騰，甚者如薄雲霧也。甚者發近，微者發遠。四氣，謂夏至後三十一日起盡至秋分日也。|
|⑥天際雲橫，山猶冠帶，巖谷叢薄，乍滅乍生，有土之見，怫兆已彰，皆平明占之浮游，以午前候望也。|
|金鬱之發，天潔地明，風清氣切，大涼廼舉，草樹浮煙，燥氣以行，霿霧數起，殺氣來至，草木蒼乾，金廼有聲①。故民病欬逆、心脇滿引少腹、善暴痛、不可反側、嗌乾、面塵、色惡②。山澤焦枯，土凝霜鹵，怫廼發也③。其氣五④，夜零白露，林莽聲悽，怫之兆也⑤。|
|①大涼，次寒也。舉，用事也。浮煙，燥氣也。殺氣霜氛，正殺氣者以醜時至，長者亦卯時辰時也。其氣之來，色黃赤黑雜而至也，物不勝殺，故草木蒼乾。蒼薄，青色也。|
|②金勝而木病也。|
|③夏火炎亢，時雨既愆，故山澤焦枯，土上凝白鹹鹵，狀如霜也。五氣，謂秋分後至立冬後十五日內也。|
|④夜濡白露，曉聽風悽，有是乃為金發徵也。|
|水鬱之發，陽氣廼辟，陰氣暴舉，大寒廼至，川澤嚴凝，寒**雰**結為霜雪①。甚則黃黑昏翳流行，氣交廼為霜殺，水廼見祥②。故民病寒客、心痛、腰脽痛、大關節不利、屈伸不便、善厥逆、痞堅、腹滿③。陽光不治，空積沉陰，白埃昏暝而廼發也。其氣二火前後④。太虛深玄，氣猶麻散，微見而隱，色黑微黃，怫之先兆也⑤。|
|①**雰**，音紛。寒**雰**，白氣也，其狀如霧而不流，行墜地如霜雪，得日晞也。|
|②黃黑亦濁惡氣水氣也。祥，妖祥，亦謂泉出平地。|
|③陰勝陽故。|
|④陰精與水皆上承火，故其發也，在君相二火之前後，亦猶辰星迎隨日也。|
|⑤深玄，言高遠而黯黑也。氣似散麻，薄微可見之也。寅後卯時，候之夏月，兼辰前之時，亦可候也。|
|木鬱之發，太虛埃昏，雲物以擾，大風廼至，屋發折木，木有變①。故民病胃脘當心而痛，上支兩脇鬲咽不通，食飲不下，甚則耳鳴，眩轉，目不識人，善暴僵僕②。太虛蒼埃，天山一色，或氣濁色黃黑鬱，若橫雲不起，雨而廼發也，其氣無常③。長川草偃，柔葉呈陰，松吟高山，虎嘯巖岫，怫之先兆也④。|
|①屋發，謂發鴟吻。折木，謂大樹摧拔摺落，懸辛中拉也。變，謂土生異木，奇狀也。|
|②筋骨強直而不用，卒倒而無所知也。|
|③氣如塵如雲，或黃黑鬱然，猶在太虛之間，而特異于常，乃其候也。|
|④草偃，謂無風而自低。柔葉，謂白楊葉也。無風而葉皆背見，是謂呈陰。如是皆通微甚，甚者發速，微者發徐也，山行之候，則以松虎期之，原行亦以麻黃為候，秋冬則以梧桐蟬葉候之。|
|火鬱之發，太虛腫翳，大明不彰①。炎火行，大暑至，山澤燔燎，材木流津，廣廈騰煙，土浮霜鹵，止水廼減，蔓草焦黃，風行惑言，濕化廼後②。故民病少氣、瘡瘍、癰腫、脇腹、胸背、面首、四支**䐜**憤臚脹，瘍疿，嘔逆，瘛瘲、骨痛、節廼有動，注下、溫瘧、腹中暴痛、血溢流注、精液廼少、目赤心熱，甚則瞀悶懊憹、善暴死。刻終大溫，汗濡玄府，其廼發也。其氣四③。動復則靜，陽極反陰，濕令廼化廼成④。華發水凝，山川冰雪，焰陽午澤，怫之先兆也⑤。|
|**→【****䐜****﹝月真﹞：音，ㄔㄣ。】**|
|①腫翳，謂赤氣也，大明日也。《新校正》云：『詳經注中腫字疑誤。』|
|②太陰太陽在上，寒濕流于太虛，心火應天，鬱抑而莫能彰顯，寒濕盛已，火廼與行，陽氣火光，故曰：『澤燔燎，井水減少，妄作訛言，雨已愆期也。濕化廼後，謂陽亢主時，氣不爭長，故先旱而後雨也。』|
|③火鬱而怒，為土水相持，客主皆然，悉無深犯，則無咎也。但熱已勝寒，則為摧敵，而熱從心起，是神氣孤危，不速救之，天真將竭故死。火之用速，故善暴死。|
|④刻終，謂晝夜水刻之終盡時也。大溫，次熱也。玄府，汗空也。汗濡玄府，謂早行而身蒸熱也。刻盡之時，陰盛于此，反無涼氣，是陰不勝陽，熱既已萌，故當怒發也。《新校正》云：『詳二火俱發。四氣者何？蓋火有二位，為水發之所，又大熱發于申未，故火鬱之發在四氣也。』|
|⑤火怒爍金，陽極過亢，畏火求救土中，土救熱金，發為飄驟，繼為時雨，氣廼和平，故萬物由是廼生長化成，壯極則反，盛亦何長也。|
|⑥謂君火王，時有寒至也，故歲君火發亦待時也。|
|有怫之應而後報也。皆觀其極而廼發也，木發無時，水隨火也①。謹候其時，病可與期，失時反歲，五氣不行，生化收藏政無恒也②。』|
|①應為先兆，發必後至，故先有應而後發也。物不可以終壯，觀其壯極則怫氣作焉，有鬱則發，氣之常。|
|②人失其時，則候無期準也。|
|帝曰：『水發而雹雪，土發而飄驟，木發而毀折，金發而清明，火發而曛昧，何氣使然？』|
|岐伯曰：『氣有多少，發有微甚，微者當其氣，甚者兼其下，徵其下氣而見可知也①。』|
|帝曰：『善。五氣之發，不當位者何也②？』|
|岐伯曰：『命其差③。』|
|帝曰：『差有數乎④！』|
|岐伯曰：『後皆三十度而有奇也⑤。』|
|①六氣之下，各有承氣也，則如火位之下，水氣承之，水位之下，土氣承之，土位之下，木氣承之，木位之下，金氣承之，金位之下，火氣承之，君位之下，陰清承之，各徵其下則象可見矣。故發兼其下則與本氣殊異。|
|②言不當其正月也。|
|③謂差四時之正月位也。《新校正》云：『按《至真要大論》云：「勝復之作，動不當位，或後時而至，其故何也？岐伯曰：夫氣之生化與其衰盛異也。寒暑溫涼盛衰之用，其在四維，故陽之動，始于溫，盛于暑，陰之動，始于清，盛于寒，春夏秋冬，各差其分，故《大要》曰：彼春之暖為夏之暑，彼秋之忿為冬之怒。謹按四維，斥候皆歸其終。可見其始，可知彼論，勝復之不當位。」此論五氣之發不當位，所論勝復五發之事則異，而命其差之義則同也。』|
|④言日數也。|
|⑤後，謂四時之後也，差三十日餘八十七刻半，氣猶來去而甚盛也。度，日也，四時之後今常爾。《新校正》云：『詳注云八十七刻半，當作四十三刻又四十分刻之三十。』|
|帝曰：『氣至而先後者何①？』|
|岐伯曰：『運太過則其至先，運不及則其至後，此候之常也。』|
|帝曰：『當時而至者何也？』|
|岐伯曰：『非太過非不及則至當時，非是者眚也②。』|
|帝曰：『善。氣有非時而化者何也？』|
|岐伯曰：『太過者當其時，不及者歸其已勝也③。』|
|帝曰：『四時之氣至，有早晏高下，左右其候，何如？』|
|岐伯曰：『行有逆順，至有遲速，故太過者化先天，不及者化後天④。』|
|帝曰：『願聞其行何謂也？』|
|岐伯曰：『春氣西行，夏氣北行，秋氣東行，冬氣南行⑤。故春氣始于下，秋氣始于上，夏氣始于中，冬氣始于標，春氣始于左，秋氣始于右，冬氣始于後，夏氣始于前，此四時正化之常⑥。故至高之地，冬氣常在，至下之地，春氣常在⑦。必謹察之。』|
|帝曰：『善⑧。』|
|①謂未應至而至太早，應至而至反太遲之類也。正，謂氣至在期前後。|
|②當時，謂應日刻之期也，非應先後至，而有先後至者，皆為災。眚，災也。|
|③冬雨春涼，秋熱冬寒之類，皆為歸已勝也。|
|④氣有餘故化先，氣不足故化後。|
|⑤觀萬物生長收藏如斯言。|
|⑥察物以明之，可知也。|
|⑦高山之巔，盛夏冰雪，汙下川澤，嚴冬草生長在之義足明矣。《新校正》云：『按《五常政大論》云：「地有高下，氣有溫涼，高者氣寒，下者氣暑。」』|
|⑧天地陰陽，視而可見，何必思，諸˜昧，演法推求，智極心勞，而無所得耶。|
|黃帝問曰：『五運六氣之運，見六化之正，六變之紀，何如？』|
|岐伯對曰：『夫六氣正紀，有化有變，有勝有復，有用有病，不同其候，帝欲何乎？』|
|帝曰：『願盡聞之。』|
|岐伯曰：『請遂言之①。夫氣之所至也；厥陰所至，為和平②；少陰所至，為暄③；太陰所至，為埃溽④；少陽所至，為炎暑⑤；陽明所至，為清勁⑥；太陽所至，為寒**雰**⑦。時化之常也⑧。|
|①遂，盡也。|
|②初之氣，木之化。|
|③二之氣，君火也。|
|④四之氣，土之化。|
|⑤三之氣，相火也。|
|⑥五之氣，金之化。|
|⑦終之氣，水之化。|
|⑧四時氣正化之常候。|
|厥陰所至，為風府、為璺啟①；少陰所至，為火府、為舒榮；太陰所至，為雨府、為員盈②；少陽所至，為熱府、為行出③；陽明所至，為司殺府、為庚蒼④；太陽所至，為寒府、為歸藏⑤。司化之常也。|
|①璺，微裂也。啟，開坼也。|
|②物承土化，質員盈滿，又雨界地綠，文見如環，為員化明矣。|
|③藏熱者，出行也。|
|④庚，更也，更代也，易也。|
|⑤物寒故歸藏也。|
|厥陰所至，為生、為風搖①；少陰所至，為榮、為形見②；太陰所至，為化、為雲雨③；少陽所至，為長、為蕃鮮④；陽明所至，為收、為霧露⑤；太陽所至，為藏、為周密⑥。氣化之常也。|
|①木之化也。|
|②火之化也。|
|③土之化也。|
|④火之化也。|
|⑤金之化也。|
|⑥水之化也。|
|厥陰所至，為風生、終為肅①；少陰所至，為熱生、中為寒②；太陰所至，為濕生、終為注雨③；少陽所至，為火生、終為蒸溽④；陽明所至，為燥生、終為涼⑤；太陽所至，為寒生、中為溫⑥。德化之常也⑦。|
|①風化以生，則風生也。肅，靜也。《新校正》云：『按《六微旨大論》云：「風位之下，金氣承之，故厥陰為風生而終為肅也。」|
|②熱化以生，則熱生也。陰精承上，故中為寒也。《新校正》云：『按《六微旨大論》云：「少陰之上，熱氣治之，中見太陽，故為熱生，而中為寒也。」又云：「君位之下，陰精承之，亦為寒之義也。」』|
|③濕化以生，則濕生也。太陰在上，故終為注雨。《新校正》云：『按《六微旨大論》云：「土位之下，風氣承之。」王注云：「疾風之後，雨乃零，濕為風吹，化而為雨，故太陰為濕生，而終為注雨也矣。」』|
|④火化以生，則火生也。陽在上，故終為蒸溽。《新校正》云：『按《六微旨大論》云：「相火之下，水氣承之。」故少陽為火生，而終為蒸溽也矣。』|
|⑤燥化以生，則燥生也。陰在上，故終為涼。《新校正》云：『詳此六氣，俱先言本化，次言所反之氣，而獨陽明之化言燥生終為涼，未見所反之氣，再尋上下文義，當云陽明所至，為涼生、終為燥，方與諸氣之義同貫。蓋以金位之下，火氣承之，故陽明為清生而終為燥也。』|
|⑥寒化以生，則寒生也。陽在內，故中為溫。《新校正》云：『按《五運行大論》云：「太陽之上，寒氣治之，中見少陰。」故為寒生而中為溫。』|
|⑦風生毛形，熱生翮形，濕生倮形，火生羽形，燥生介形，寒生鱗形，六化皆為主歲及間氣所在，而各化生常無替也，非德化則無能化生也。|
|厥陰所至，為毛化①；少陰所至，為羽化②；太陰所至，為倮化③；少陽所至，為羽化④；陽明所至，為介化⑤；太陽所至，為鱗化⑥。德化之常也。|
|①形之有毛者。|
|②有羽翼飛行之類也。|
|③無毛羽鱗甲之類也。|
|④薄明羽翼蜂蟬之類，非翎羽之羽也。|
|⑤有甲之類。|
|⑥身有鱗也。|
|厥陰所至，為生化①；少陰所至，為榮化②；太陰所至，為濡化③；少陽所至，為茂化④；陽明所至，為堅化⑤；太陽所至，為藏化⑥。布政之常也。|
|①溫化也。②暄化也。③濕化也。④熱化也。⑤涼化也。⑥寒化也。|
|厥陰所至，為飄怒、大涼①；少陰所至，為大暄、寒②；太陰所至，為雷霆驟注、烈風③；少陽所至，為飄風燔燎、霜凝④；陽明所至，為散落、溫⑤；太陽所至，為寒雪冰雹、白埃⑥。氣變之常也⑦。|
|①飄怒，木也。大涼下承之，金氣也。|
|②太暄，君火也。寒下承之，陰精也。|
|③雷霆驟注，土也。烈風下承之，水氣也。|
|④飄風旋轉，風也。霜凝下承之，水氣也。|
|⑤散落，金也。溫下承之，火氣也。|
|⑥霜雪冰雹，水也。白埃下承之，土氣也。|
|⑦變，謂變常平之氣而為甚用也，用甚不已則下承之，氣兼行，故皆非本氣也。|
|厥陰所至，為撓動、為迎隨①；少陰所至，為高明焰、為曛②；太陰所至，為沉陰、為白埃、為晦暝③；少陽所至，為光顯、為彤雲、為曛④；陽明所至，為煙埃、為霜、為勁切、為悽鳴⑤；太陽所至，為剛固、為堅芒、為立⑥。令行之常也⑦。|
|①風之性也。|
|②焰，陽焰也。曛，赤黃色也。|
|③暗蔽不明也。|
|④光顯，電也，流光也，明也。彤，赤色也。少陰氣同。|
|⑤殺氣也。|
|⑥寒化也。|
|⑦令行則庶物無違。|
|厥陰所至，為裏急①；少陰所至，為瘍胗身熱②；太陰所至，為積飲痞膈③；少陽所至，為嚏嘔、為瘡瘍④；陽明所至，為浮虛⑤；太陽所至，為屈伸不利⑥。病之常也。|
|①筋緩縮，故急。|
|②火氣生也。|
|③土凝也。|
|④火氣生也。|
|⑤浮虛薄腫，按之復起也。|
|厥陰所至，為支痛①；少陰所至，為驚惑、戰慄惡寒、譫妄②；太陰所至，為蓄滿；少陽所至，為驚躁、瞀昧暴病；陽明所至，為鼽、尻、陰股、膝、髀、**腨**、**䯒**、足；太陽所至，為腰痛。病之常也。|
|①支柱妨也。|
|②譫，亂言也。今詳慓字當作慓字。|
|厥陰所至，為緛戾；少陰所至，為悲妄、衄衊①；太陰所至，為中滿、霍亂吐下；少陽所至，喉痹、耳鳴、嘔湧②；陽明所至，為脅痛皴揭③；太陽所至，為寢汗痙④。病之常也。|
|①衊，汙血，亦脂也。|
|②湧，謂溢食不下也。|
|③身皮麩象。|
|④寢汗，謂睡中汗發于胸溢頸掖之間也，俗誤呼為盜汗。|
|厥陰所至，為脇痛、嘔、泄①；少陰所至，為語、笑；太陰所至，為重、胕腫②；少陽所至，為暴注、瞤、瘛、暴死；陽明所至，為鼽、嚏；太陽所至，為流泄、禁止。病之常也。凡此十二變者，報德以德，報化以化，報政以政，報令以令，氣高則高，氣下則下，氣後則後，氣前則前，氣中則中，氣外則外，位之常也③。故風勝則動④。熱勝則腫⑤。燥勝則乾⑥。寒勝則浮⑦。濕勝則濡泄，甚則水閉胕腫⑧。隨氣所在，以言其變耳。』|
|①泄，謂利也。|
|②胕腫，謂肉泥按之不起也。|
|③氣報德報化，謂天地氣也。高下前後中外，謂生病所也。手之陰陽其氣高，足之陰陽其氣下，足太陽氣在身後，足陽明氣在身前，足太陰少陰厥陰氣在身中，足少陽氣在身側，各隨所在言之氣變生病象也。|
|④動，不寧也。《新校正》云：『詳風勝則動，至濕勝則濡泄五句，與《陰陽應象大論》文重而兩注不同。』|
|⑤熱勝氣則為丹熛，勝血則為癰膿，勝骨肉則為胕腫，按之不起。|
|⑥乾于外則皮膚皴折，乾于內則精血枯涸，乾于氣及津液則肉乾而皮著于骨。|
|⑦浮，謂浮起，按之處見也。|
|⑧濡泄，水利也。胕腫肉泥，按之陷而不起也。水閉則逸于皮中也。|
|帝曰：『願聞其用也。』|
|岐伯曰：『夫六氣之用，各歸不勝而為化①。故太陰雨化施于太陽，太陽寒化施于少陰②。少陰熱化施于陽明，陽明燥化施于厥陰，厥陰風化施于太陰，各命其所在，以徵之也。』|
|帝曰：『自得其位何如？』|
|岐伯曰：『自得其位，常化也。』|
|帝曰：『願聞所在也。』|
|岐伯曰：『命其位，而方月可知也③。』|
|①用，謂施其化。|
|②《新校正》云：『詳此當云少陰少陽。』|
|③隨氣所在，以定其方，六分占之，則日及地分無差矣。|
|帝曰：『六位之氣盈虛何如？』|
|岐伯曰：『太少異也。太者之至，徐而常；少者，暴而亡①。』|
|帝曰：『天地之氣盈虛何如？』|
|岐伯曰：『天氣不足，地氣隨之，地氣不足，天氣從之，運居其中而常先也②。惡所不勝，歸所同和，隨運歸從，而生其病也③。故上勝則天氣降而下，下勝則地氣遷而上④。多少而差其分⑤。微者小差，甚者大差，甚則位易，氣交易則大變生而病作矣。《大要》曰：「甚紀五分，微紀七分，其差可見。」此之謂也⑥。』|
|①力強而作，不能久長，故暴而無也。亡，無也。|
|②運，謂木火土金水各主歲者也。地氣勝則歲運上升，天氣勝則歲氣下降，上升下降運氣常先遷降也。|
|③非其位則變生，變生則病作。|
|④勝，謂多也。上多則自降下，多則自遷，多少相移，氣之常也。《新校正》云：『按《六微旨大論》云：「升已而降。降者，謂天，降已而升。升者，謂地，天氣下降，氣流于地，地氣上升，氣騰于天，故高下相召，升降相因而變作矣。」』此亦升降之義也矣。|
|⑤多則遷降多，少則遷降少，多少之應，有微有甚，異之也。|
|⑥以其五分七分之，所以知天地陰陽過差矣。|
|帝曰：『善。論言熱無犯熱，寒無犯寒，余欲不遠寒不遠熱，奈何？』|
|岐伯曰：『悉乎哉問也。發表不遠熱，攻裏不遠寒①。|
|帝曰：『不發不攻而犯寒犯熱，何如？』|
|岐伯曰：『寒熱內賊，其病益甚②。』|
|帝曰：『願聞無病者何如？』|
|岐伯曰：『無者生之，有者甚之③。』|
|①汗泄故用熱，不遠熱。下利故用寒，不遠寒。皆以其不住于中也。如是則夏可用熱，冬可用寒，不發不泄而無畏忌，是謂妄，遠法所禁也。皆謂不獲已而用之也，秋冬亦同。《新校正》云：『按《至真要大論》云：「發不遠熱，無犯溫涼。」』|
|②以水濟水，以火濟火，適足以更生病，豈唯本病之益甚乎！|
|③無病者，犯禁猶能生病，況有病者而未輕減，不亦難乎。|
|帝曰：『生者何如？』|
|岐伯曰：『不遠熱則熱至，不遠寒則寒至，寒至則堅痞，腹滿痛急，下利之病生矣①。熱至則身熱，吐下、霍亂、癰疽、瘡瘍、瞀鬱、注下、瞤瘛、腫脹、嘔、鼽衄、頭痛、骨節變、肉痛、血溢、血泄、淋閟之病生矣②。』|
|帝曰：『治之奈何？』|
|岐伯曰：『時必順之，犯者治以勝也③。』|
|黃帝問曰：『婦人重身，毒之何如？』|
|岐伯曰：『有故無殞，亦無殞也④。』|
|①春宜涼，夏宜寒，秋宜溫，冬宜熱，此時之宜，不可不順，然犯熱治以寒，犯寒治以熱，犯春宜用涼，犯秋宜用溫，是以勝也。犯熱治以鹹寒，犯寒治以甘熱，犯涼治以苦溫，犯溫治以辛涼，亦勝之道也。|
|②食已不飢，吐利腥穢，亦寒之疾也。|
|③暴**瘖**、冒昧，目不識人，躁擾狂越，妄見、妄聞，罵詈、驚癎，亦熱之病。|
|④故，謂有大堅癥瘕，痛甚不堪，則治以破積愈癥之藥，是謂不救必廼盡死，救之蓋存其大也，雖服毒不死也。上無殞，言母必全亦無殞，言子亦不死也。|
|帝曰：『願聞其故，何謂也？』|
|岐伯曰：『大積大聚，其可犯也，衰其太半而止，過者死①。』|
|帝曰：『善。鬱之甚者，治之奈何②？』|
|岐伯曰：『木鬱達之，火鬱發之，土鬱奪之，金鬱泄之，水鬱折之，然調其氣③。過者折之，以其畏也，所謂瀉之④。』|
|帝曰：『假者何如？』|
|岐伯曰：『有假其氣則無禁也⑤。所謂主氣不足，客氣勝也⑥。』|
|帝曰：『至哉聖人之道，天地大化，運行之節，臨禦之紀，陰陽之政，寒暑之令，非夫子孰能通之，請藏之靈蘭之室，署曰：《六元正紀》非齋戒不敢示，慎傳也⑦。』|
|①衰其太半，不足以害生，故衰太半則止其藥，若過禁，待盡毒氣，內餘無病可攻，以當毒藥，毒攻不已，則敗損中和，故過則死。　　《新校正》云：『詳此婦人身重一節與上下文義不接，疑他卷脫簡于此。』|
|②天地五行應運，有鬱抑不申甚者也。|
|③達，謂吐之，令其條達也。發，謂汗之，令其疏散也。奪，謂下之，令無擁礙也。泄，謂滲泄之，解表利小便也。折，謂抑之，制其衝逆也。通是五法，乃氣可平調，後乃觀其虛盛而調理之也。|
|④過，太過也。太過者，以其味瀉之，以鹹瀉腎，酸瀉肝，辛瀉肺，甘瀉脾，苦瀉心，過者畏瀉，故謂瀉為畏也。|
|⑤正氣不足，臨氣勝之，假寒熱溫涼以資四正之氣，則可以熱犯熱，以寒犯寒，以溫犯溫，以涼犯涼也。|
|⑥客氣，謂六氣更臨之氣。主氣，謂五藏應四時正王，春夏秋冬也。|
|⑦《新校正》云：『詳此與《氣交變大論》末文同。』|


經筋醫理探源(永康堂‧張老師)


