# 《水熱穴論篇》　第六十一

|**《水熱穴論篇》　第六十一①**|
|①《新校正》云：『按《全元起本》在第八卷。』|
|黃帝問曰：『少陰何以主腎？腎何以主水？』|
|岐伯對曰：『腎者，至陰也，至陰者，盛水也。肺者，太陰也。少陰者，冬脈也，故其本在腎，其末在肺，皆積水也①。』|
|帝曰：『腎何以能聚水而生病？』|
|岐伯曰：『腎者，胃之關也，關門不利，故聚水而從其類也②。上下溢于皮膚，故為胕腫。胕腫者，聚水而生病也③。』|
|①陰者，謂寒也。冬月至寒，腎氣合應，故云：『腎者至陰也。』水王于冬，故云：『至陰者，盛水也。』腎少陰脈從腎上貫肝鬲入肺中，故云：『其本在腎，其末在肺也。』腎氣上逆則水氣客于肺中，故云：『皆積水也。』|
|②關者，所以司出入也，腎主下焦，膀胱為府，主其分注，關竅二陰，故腎氣化則二陰通，二陰關則胃填滿，故云：『腎者，胃之關也。』關閉則水積，水積則氣停，氣停則水生，水生則氣溢，氣水同類，故云：『關閉不利，聚水而從其類也。』《靈樞經》曰：『下焦溢為水。』此之謂也。|
|③上，謂肺。下，謂腎。肺腎俱溢，故聚水于腹中而生病也。|
|帝曰：『諸水皆生于腎乎？』|
|岐伯曰：『腎者，牝藏也①。地氣上者，屬于腎而生水液也。故曰：至陰。勇而勞甚則腎汗出，腎汗出逢于風，內不得入于藏府，外不得越于皮膚，客于玄府，行于皮裏，傳為胕腫，本之于腎，名曰風水②。所謂玄府者，汗空也③。』|
|①牝，陰也，亦主陰位，故云牝藏。|
|②勇而勞甚，謂力房也。勞勇汗出則玄府開，汗出逢風則玄府復閉，玄府閉已則餘汗未出，內伏皮膚，傳化為水，從風而水，故名風水。|
|③汗液色玄，從空而出，以汗聚于裏，故謂之玄府。府，聚也。|
|帝曰：『水俞五十七處者，是何主也？』|
|岐伯曰：『腎俞五十七穴，積陰之所聚也，水所從出入也，尻上五行，行五者，此腎俞①。故水病下為胕腫大腹，上為喘呼②。不得臥者，標本俱病③。故肺為喘呼，腎為水腫，肺為逆，不得臥④。分為相輸俱受者，水氣之所留也⑤。|
|①背部之俞，凡有五行，當其中者，督脈氣所發，次兩傍四行，皆足太陽脈氣也。|
|②水下居于腎，則腹至足而胕腫，上入于肺則喘息、賁急而大呼也。|
|③標本者，肺為標，腎為本，如此者，是肺腎俱水為病也。|
|④肺為喘呼，氣逆不得臥者，以其主呼吸，故也。腎為水腫者，以其主水，故也。|
|⑤分其居處以名之，則是氣相輸應，本其俱受病氣，則皆是水所留也。|
|伏菟上各二行，行五者，此腎之街也①。三陰之所交，結于腳也，踝上各一行，行六者，此腎脈之下行也，名曰太衝②。凡五十七穴者，皆藏之陰絡，水之所客也③。』|
|①街，謂道也。腹部正俞，凡有五行，俠齊兩傍，則腎藏足少陰脈及衝脈氣所發，次兩傍則胃府足陽明脈氣所發，此四行穴則伏菟之上也。|
|②腎脈與衝脈并下行循足，合而盛大，故曰太衝。|
|③經所謂五十七者，然尻上五行，行五，則背脊當中行，督脈氣所發者，脊中、懸樞、命門、腰俞、長強、當其處也。次俠督脈兩傍，足太陽脈氣所發者，有大腸俞、小腸俞、膀胱俞、中膂內俞、白環俞，當其處也。又次外俠兩傍，足太陽脈氣所發者，有胃倉、肓門、志室、胞肓、秩邊當其處也。伏菟上各二行，行五者，腹部正俞，俠中行，任脈兩傍，衝脈足少陰之會者，有中注、四滿、氣穴、大赫、橫骨當其處也。次俠衝脈足少陰兩傍，足陽明脈氣所發者，有外陵、大巨、水道、歸來、氣街當其處也。踝上各一行，行六者，足內踝之上，有足少陰陰蹻脈并循**腨**上行，足少陰脈有太谿、復溜、陰穀三穴，陰蹻脈有照海、交信、築賓三穴，陰蹻既足少陰脈之別，亦可通而主之，兼此數之猶少一穴。脊中，在第十一椎節下閒，俛而取之，刺可入同身寸之五分，不可灸，令人僂。懸樞，在第十三椎節下閒，伏而取之，刺可入同身寸之三分，若灸者，可灸三壯。命門，在第十四椎節下閒，伏而取之，刺可入同身寸之五分，若灸者，可灸三壯。腰俞，在第二十一椎節下閒，刺可入同身寸之二分。《新校正》云：『按《甲乙經》及繆刺論注并熱穴注俱云：「刺入二寸。」而刺熱注氣府注并此注作二分，宜從二分之說。』留七呼，若灸者，可灸三壯。長強在脊**骶**端，督脈別絡，少陰所結，刺可入同身寸之二分，留七呼，若灸者，可灸三壯，此五穴者并督脈氣所發也。《新校正》云：『詳王氏云少一穴，按《氣府論》注十二椎節下有陽關一穴，若通數陽關則不少矣。』次俠督脈兩傍，大腸俞，在第十六椎下，俠督脈兩傍，去督脈各同身寸之一寸半，刺可入同身寸之三分，留六呼，若灸者，可灸三壯。小腸俞，在第十八椎下，兩傍相去及刺灸分壯法如大腸俞。膀胱俞，在第十九椎下，兩傍相去及刺灸分壯法如大腸俞。中膂內俞，在第二十椎下，兩傍相去及刺灸分壯法如大腸俞，俠脊，膂肺起肉，留十呼。白環俞，在第二十一椎下，兩傍相去如大腸俞，伏而取之，刺可入同身寸之五分，若灸者，可灸三壯。《新校正》云：『按《甲乙經》云：「刺可入八分，不可灸。」』此五穴者，并足太陽脈氣所發，所謂腎俞者則此也。又次外兩傍，胃倉，在第十二椎下兩傍，相去各同身寸之三寸，刺可入同身寸之五分，若灸者，可灸三壯。肓門，在第十三椎下兩傍，相去及刺灸分壯法如胃倉。志室，在第十四椎下兩傍，相去及刺灸分壯法如胃倉，正坐取之。胞肓，在第十九椎下兩傍，相去及刺灸分壯法如胃倉，伏而取之。秩邊，在第二十一椎下兩傍，相去及刺灸分壯法如胃倉，伏而取之。此五穴者，并足太陽脈氣所發也。次伏菟上兩行，中注，在齊下同身寸之五分兩傍，相去任脈各同身寸之五分。《新校正》云：『按《甲乙經》同氣府注云：「俠中行方一寸」，文異而義同。四滿，在中注下同身寸之一寸。氣穴，在四滿下同身寸之一寸。大赫，在氣穴下同身寸之一寸。橫骨，在大赫下同身寸之一寸，各橫相去同身寸之一寸，并衝脈足少陰之會，刺可入同身寸之一寸，若灸者，可灸五壯。次外兩傍穴，外陵，在齊下同身寸之一寸。《新校正》云：『按《氣府論》注云：「外陵在天樞下一寸」，與此正同。兩傍去衝脈各同身寸之一寸半。大巨，在外陵下同身寸之一寸。水道，在大巨下同身寸之三寸。歸來，在水道下同身寸之三寸。氣街，在歸來下，《新校正》云：『按氣府注刺熱注熱穴注云：「在腹齊下，橫骨兩端，鼠**鼷**上一寸。」刺禁注云：「在腹下俠齊兩傍相去四寸，鼠僕上一寸動脈應手。」骨空注云：『在毛際兩傍鼠**鼷**上。』，諸注不同，今備錄之。鼠**鼷**上同身寸之一寸，各橫相去同身寸之二寸。此五穴者，并足陽明脈氣所發，水道，刺可入同身寸之二寸半，若灸者，可灸五壯。氣街，刺可入同身寸之三分，留七呼，若灸者，可灸三壯。餘三穴并刺可入同身寸之八分，若灸者并可五壯，所謂腎之街者則此也。踝上各一行，行六者，太鍾，在足內踝後街中。《新校正》云：『按《甲乙經》云：「跟後衝中。」刺瘧注刺腰痛注作「跟後街中動脈」。此云：「內踝後。」此注非。足少陰絡，別走太陽者，刺可入同身寸之二分，留三呼，若灸者，可灸三壯。復溜，在內踝上同身寸之二寸陷者中，足少陰脈之所行也，刺可入同身寸之三分，留三呼，若灸者，可灸五壯。照海，在內踝下，刺可入同身寸之四分，留六呼，若灸者，可灸三壯。交信，在內踝上同身寸之二寸，少陰前太陰後筋骨間，陰蹻之郄，刺可入同身寸之四分，留五呼，若灸者，可灸三壯。築賓，在內踝上**腨**分中，陰維之郄，刺可入同身寸之三分，若灸者，可灸五壯。陰穀，在膝下內輔骨之後，大筋之下，小筋之上，按之應手，屈膝而得之，足少陰脈之所入也，刺可入同身寸之四分，若灸者，可灸三壯。所謂腎經之下行，名曰太衝者，則此也。|
|帝曰：『春取絡脈分肉，何也？』|
|岐伯曰：『春者，木始治，肝氣始生，肝氣急，其風疾，經脈常深，其氣少，不能深入，故取絡脈分肉間①。』|
|帝曰：『夏取盛經分腠，何也？』|
|岐伯曰：『夏者，火始治，心氣始長，脈瘦氣弱，陽氣留溢②，熱熏分腠，內至于經，故取盛經分腠，絕膚而病去者，邪居淺也③。所謂盛經者，陽脈也。』|
|帝曰：『秋取經俞，何也？』|
|岐伯曰：『秋者，金始治，肺將收殺④，金將勝火，陽氣在合⑤，陰氣初勝，濕氣及體⑥，陰氣未盛，未能深入，故取俞以瀉陰邪，取合以虛陽邪，陽氣始衰，故取于合⑦。』|
|①《新校正》云：『按別本「留」一作「流」。』|
|②絕，謂絕破，令病得出也。|
|③三陰已升，故漸將收殺。|
|④金王火衰，故云：『金將勝火。』|
|⑤以漸于雨濕霧露，故云：『濕氣及體。』|
|⑥《新校正》云：『按皇甫士安云：「是謂始秋之治變。」』|
|帝曰：『冬取井榮，何也？』|
|岐伯曰：『冬者，水始治，腎方閉，陽氣衰，少陰氣堅盛，巨陽伏沉，陽脈乃去①。故取井以下陰，逆取榮，以實陽氣②。故曰：「冬取井榮，春不鼽衄③。」此之謂也④。』|
|①去，謂下去。|
|②《新校正》云：『按《全元起本》「實」作「遣」，《甲乙經》《千金方》作「通」。』|
|③《新校正》云：『按皇甫士安云：「是謂末冬之治變。」』|
|④《新校正》云：『按此與《四時刺逆從論》及診要經終論義頗不同，與九卷之義相通。』|
|帝曰：『夫子言治熱病，五十九俞，餘論其意，未能領別其處，願聞其處，因聞其意。』|
|岐伯曰：『頭上五行，行五者，以越諸陽之熱逆也①。大杼、膺俞、缺盆、背俞，此八者以瀉胸中之熱也②。|
|①頭上五行者，當中行謂上星、**顖**會、前頂、百會、後頂。次兩傍，謂五處、承光、通天、絡卻、玉枕。又次兩傍，謂臨泣、目**窻**、正營、承靈、腦空也。上星，在顱上直鼻中央，入髮際同身寸之一寸陷者中，容豆，刺可入同身寸之三分。**顖**會，在上星後同身寸之一寸陷者中，刺可入同身寸之四分。前頂，在**顖**會後同身寸之一寸五分，骨間陷者中，刺如**顖**會法。百會，在前頂後同身寸之一寸五分，頂中央旋毛，中陷容指，督脈足太陽脈之交會，刺如上星法。後頂，在百會後同身寸之一寸五分，枕骨上，刺如**顖**會法。然是五者，皆督脈氣所發也，上骨留六呼，若灸者，并可灸五壯。次兩傍穴，五處，在上星兩傍同身寸之一寸五分。承光，在五處後同身寸之一寸。通天，在承光後同身寸之一寸五分。絡卻，在通天後同身寸之一寸五分。玉枕，在絡卻後同身寸之七分。然是五者，并足太陽脈氣所發，刺可入同身寸之三分，五處、通天各留七呼，絡卻留五呼，玊枕留三呼，若灸者，可灸三壯。《新校正》云：『按《甲乙經》承光不灸，玉枕刺入二分。』又次兩傍，臨泣，在頭直目上入髮際，同身寸之五分，足太陽少陽陽維三脈之會。目**窻**、正營遞相去同身寸之一寸。承靈、腦空遞相去同身寸之一寸五分。然是五者，并足少陽陽維二脈之會，腦空一穴刺可入同身寸之四分，餘并可刺入同身寸之三分，臨泣留七呼，若灸者，可灸五壯。|
|②大杼，在項第一椎下，兩傍相去各同身寸之一寸半陷者中，督脈別絡，手足太陽三脈氣之會，刺可入同身寸之三分，留七呼，若灸者，可灸五壯。《新校正》云：『按《甲乙經》并氣穴注作「七壯」，刺瘧注刺熱注作「五壯」。膺俞者，膺中之俞也，正名中府，在胸中行兩傍，相去同身寸之六寸，雲門下一寸，乳上三肋間，動脈應手陷者中，仰而取之，手足太陰脈之會，刺可入同身寸之三分，留五呼，若灸者，可灸五壯。缺盆，在肩上橫骨陷者中，手陽明脈氣所發，刺可入同身寸之二分，留七呼，若灸者，可灸三壯。背俞，即風門（熱府）俞也，在第二椎下兩傍，各同身寸之一寸三分，督脈足太陽之會，刺可入同身寸之五分，留七呼，若灸者，可灸五壯。今《中誥孔穴圖經》雖不名之，既曰風門（熱府）即治熱之背俞也。《新校正》云：『按王氏注刺熱論云：「背俞未詳何處注。」此指名風門（熱府），注《氣穴論》以大杼為背俞，三經不同者，蓋亦疑之者也。』|
|氣街、三里、巨虛上下廉，此八者以瀉胃中之熱也①。雲門、**髃**骨、委中、髓空，此八者以瀉四支之熱也②。五藏俞傍五，此十者以瀉五藏之熱也③。凡此五十九穴者，皆熱之左右也。』|
|①氣街，在腹齊下，橫骨兩端，鼠**鼷**上同身寸之一寸，動脈應手，足陽明脈氣所發，刺可入同身寸之三分，留七呼，若灸者，可灸三壯。《新校正》云：『按氣街諸注不同，具前水穴注中，三里在膝下同身寸之三寸，**䯒**外廉兩筋肉分間，足陽明脈之所入也，刺可入同身寸之一寸，留七呼，若灸者，可灸三壯。巨虛上廉，足陽明與大腸合，在三里下同身寸之三寸，足陽明脈氣所發，刺可入同身寸八分，若灸者，可灸三壯。巨虛下廉，足陽明與小腸合，在上廉下，同身寸之三寸，足陽明脈氣所發，刺可入同身寸之三分，若灸者，可灸三壯也。|
|②雲門，在巨骨下，胸中行兩傍，相去同身寸之六寸，動脈應手，足太陰脈氣所發，《新校正》云：『按《甲乙經》同氣穴注作「手太陰」，刺熱注亦作「手太陰」，舉臂取之，刺可入同身寸之七分，若灸者，可灸五壯。驗今《中誥孔穴圖經》，無**髃**骨穴，有肩**髃**穴，穴在肩端兩骨間，手陽明蹻脈之會，刺可入同身寸之六分，留六呼，若灸者，可灸三壯。委中，在足膝後屈處，膕中央約文中動脈，足太陽脈之所入也，刺可入同身寸之五分，留七呼，若灸者，可灸三壯。按今《中誥孔穴圖經》云：『腰俞穴一名髓空。』在脊中第二十一椎節下，主汗不出，足清不仁，督脈氣所發也，刺可入同身寸之二寸，留七呼，若灸者，可灸三壯。《新校正》云：『詳腰俞刺入二寸，當作二分，以具前水穴注中。』|
|③俞傍五者，謂魄戶、神堂、魂門、意舍、志室，五穴俠脊兩傍，各相去同身寸之三寸，并足太陽脈氣所發也。魄戶，在第三椎下兩傍，正坐取之，刺可入同身寸之五分，若灸者，可灸五壯。神堂，在第五椎下兩傍，刺可入同身寸之三分，若灸者，可灸五壯。魂門，在第九椎下兩傍，正坐取之，刺可入同身寸之五分，若灸者，可灸三壯。意舍，在第十一椎下兩傍，正坐取之，刺可入同身寸之五分，若灸者，可灸三壯。志室，在第十四椎下兩傍，正坐取之，刺可入同身寸之五分，若灸者，可灸五壯也。|
|帝曰：『人傷于寒而傳為熱，何也？』|
|岐伯曰：『夫寒盛則生熱也①。』|
|①寒氣外凝，陽氣內鬱，腠理堅緻，元府閉封，緻則氣不宣通，封則濕氣內結，中外相薄，寒盛熱生，故人傷于寒，轉而為熱，汗之而愈，則外凝內鬱之理可知，斯乃新病數日者也。|


經筋醫理探源(永康堂‧張老師)


