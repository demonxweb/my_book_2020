# 《藏氣法時論篇》　第二十二

|**《藏氣法時論篇》　第二十二①**|
|---|
|①《新校正》云：『按《全元起本》在第一卷，又于第六卷脈要篇末重出。』|
|黃帝問曰：『合人形以法四時五行而治，何如而從？何如而逆？得失之意，願聞其事。』|
|岐伯對曰：『五行者，金、木、水、火、土也，更貴更賤，以知死生，以決成敗而定五藏之氣，間甚之時，死生之期也。』|
|帝曰：『願卒聞之。』|
|岐伯曰：『肝主春①。足厥陰少陽主治②。其日甲乙③。肝苦急，急食甘以緩之④。|
|①以應木也。|
|②厥陰肝脈，少陽膽脈，肝與膽合故治同。|
|③甲乙為木，東方乾也。|
|④甘性和緩。《新校正》云：『按全元起云：「肝苦急，是其氣有餘。」』|
|心主夏①。手少陰太陽主治②。其日丙丁③。心苦緩，急食酸以收之④。脾主長夏⑤。足太陰陽明主治⑥。其日戊己⑦。脾苦濕，急食苦以燥之⑧。|
|①以應火也。|
|②少陰心脈，太陽小腸脈，心與小腸合故治同。|
|③丙丁為火，南方乾也。|
|④酸性收斂。《新校正》云：『按《全元起本》云：「心苦緩是心氣虛。」』|
|⑤長夏，謂六月也，夏為土母，土長于中，以長而治，故云長夏。《新校正》云：『按全元起云：「脾王四季，六月是火王之處，蓋以脾主中央，六月是十二月之中，一年之半，故脾主六月也。」』|
|⑥太陰脾脈，陽明胃脈，脾與胃合故治同。|
|⑦戊己為土，中央乾也。|
|⑧苦性乾燥。|
|肺主秋①。手太陰陽明主治②。其日庚辛③。肺苦氣上逆，急食苦以泄之④。腎主冬⑤。足少陰太陽主治⑥。其日壬癸⑦。腎苦燥，急食辛以潤之，開腠理，致津液，通氣也⑧。|
|①以應金也。|
|②太陰肺脈，陽明大腸脈，肺與大腸合，故治同。|
|③庚辛為金，西方乾也。|
|④苦性宣洩，故肺用之。《新校正》云：『按全元起云：「肺氣上逆是其氣有餘。」』|
|⑤以應水也。|
|⑥少陰腎脈，太陽膀胱脈，腎與膀胱合故治同。|
|⑦壬癸為水，北方乾也。|
|⑧辛性津潤也，然腠理開，津液達，則肺氣下流，腎與肺通，故云通氣也。|
|病在肝，愈于夏①。夏不愈，甚于秋②。秋不死，持于冬③。起于春④。禁當風⑤。肝病者，愈在丙丁⑥。丙丁不愈，加于庚辛⑦。庚辛不死，持于壬癸⑧。起于甲乙⑨。肝病者，平旦慧，下晡甚，夜半靜⑩。肝欲散，急食辛以散之⑪。用辛補之，酸瀉之⑫。|
|①子制其剋也，餘愈同。|
|②子休剋復王也，餘甚同。|
|③子休而剋養，故氣執持于父母之鄉也。餘持同。|
|④自得其位，故復起，餘起同。|
|⑤以風氣通于肝，故禁而勿犯。|
|⑥丙丁應夏。|
|⑦庚辛應秋。|
|⑧壬癸應冬。|
|⑨應春木也。|
|⑩木王之時，故爽慧也；金王之時，故加甚也；水王之時，故靜退也。餘慧甚同，其靜小異。|
|⑪以藏氣常散，故以辛發散也。《陰陽應象大論》曰：『辛甘發散為陽也。』《平人氣象論》曰：『藏真散于肝。』言其常發散也。|
|⑫辛味散故補，酸味收故寫。《新校正》云：『按《全元起本》云：「用酸補之，辛瀉之。」自為一義。』|
|病在心，愈在長夏，長夏不愈，甚于冬，冬不死，持于春，起于夏①。禁溫食，熱衣②。心病者，愈在戊已③。戊已不愈，加于壬癸④。壬癸不死，持于甲乙⑤。起于丙丁⑥。心病者，日中慧，夜半甚，平旦靜⑦。心欲緛，急食鹹以緛之⑧。用鹹補之，甘瀉之⑨。|
|①如肝例也。|
|②熱則心躁，故禁止之。|
|③戊已應長夏也。|
|④壬癸應冬。|
|⑤甲乙應春。|
|⑥應夏火也。|
|⑦亦休王之義也。|
|⑧以藏氣好緛，故以鹹柔緛也。《平人氣象論》曰：『藏真通于心。』言其常欲柔緛也。|
|⑨鹹補取其柔緛，甘瀉取其舒緩。|
|病在脾，愈在秋，秋不愈，甚于春，春不死，持于夏，起于長夏，禁溫食，飽食，濕地，濡衣①。脾病者，愈在庚辛②。庚辛不愈，加于甲乙③。甲乙不死，持于丙丁④。起于戊已⑤。脾病者，日昳慧，日出甚⑥，下晡靜⑦。脾欲緩，急食甘以緩之⑧。用苦寫之，甘補之⑨。|
|①溫濕及飽并傷脾氣，故禁止之。|
|②應秋氣也。|
|③應春氣也。|
|④應夏氣也。|
|⑤應長夏也。|
|⑥《新校正》云：『按《甲乙經》，「日出」作「平旦」，雖日出與平旦時等，按前文言木王之時，皆云平旦而不云日出，蓋日出于冬夏之期，有早晚，不若平旦之為得也。』|
|⑦土王則爽慧，木尅則增甚，金扶則靜退，亦休王之義也。一本或云：日中持者，謬也。爰五藏之病，皆以勝相加，至其所生而愈，至其所不勝而甚，至于所生而持，自得其位而起，由是故皆有閒甚之時，死生之期也。|
|⑧甘性和緩，順其緩也。|
|⑨苦寫取其堅燥，甘補取其安緩。|
|病在肺，愈在冬，冬不愈，甚于夏，夏不死，持于長夏，起于秋①。禁寒飲食，寒衣②。肺病者，愈在壬癸③。壬癸不愈，加于丙丁④。丙丁不死，持于戊已⑤。起于庚辛⑥。肺病者，下晡慧，日中甚，夜半靜⑦。肺欲收，急食酸以收之⑧。用酸補之，辛寫之⑨。|
|①例如肝也。|
|②肺惡寒氣，故衣食禁之。《靈樞經》曰：『形寒寒飲則傷肺。』飲尚傷肺，其食甚焉，肺不獨惡寒亦畏熱也。|
|③應冬水也。|
|④應夏火也。|
|⑤長夏土也。|
|⑥應秋金也。|
|⑦金王則慧，水王則靜，火王則甚。|
|⑧以酸性收歛，故也。|
|⑨酸收歛，故補，辛發散，故寫。|
|病在腎，愈在春，春不愈，甚于長夏，長夏不死，持于秋，起于冬①。禁犯**焠㶼**熱食，溫炙衣②。腎病者，愈在甲乙③。甲乙不愈，甚于戊已④。戊已不死，持于庚辛⑤。起于壬癸⑥腎病者，夜半慧，四季甚，下晡靜⑦。腎欲堅，急食苦以堅之⑧。用苦補之，鹹寫之⑨。**→【㶼﹝火矣﹞：音哀。】**|
|①例如肝也。|
|②腎性惡燥，故此禁之。《新校正》云：『按別本「焠」作「淬」。』**→【焠，音猝。】**|
|③應春木也。|
|④長夏土也。|
|⑤應秋金也。|
|⑥應冬水也。|
|⑦水王則慧，土王則甚，金王則靜。|
|⑧以苦性堅燥也。|
|⑨苦補取其堅也，鹹寫取其緛也。緛，濕土制也，故用寫之。|
|夫邪氣之客于身也，以勝相加①。至其所生而愈②。至其所不勝而甚③。至于所生而持④。自得其位而起⑤。必先定五藏之脈，乃可言間甚之時，死生之期也⑥。|
|①邪者，不正之目，風寒暑濕飢飽勞逸皆是邪也，非唯鬼毒疫癘也。|
|②謂至己所生也。|
|③謂至剋己之氣也。|
|④謂至生己之氣也。|
|⑤居所王處，謂自得其位也。|
|⑥五藏之脈者，謂肝弦心鈎肺浮腎營脾代，知是則可言死生間甚矣。《三部九候論》曰：『必先知經脈，然後知病脈。』此之謂也。|
|肝病者，兩脇下痛，引少腹，令人善怒①。虛則目**䀮䀮**無所見，耳無所聞，善恐，如人將捕之②。取其經，厥陰與少陽③。氣逆則頭痛，耳聾不聦，頰腫④。取血者⑤。**→【䀮﹝目巟﹞：音荒】**|
|①肝厥陰脈，自足而上，環陰器，抵少腹，又上貫肝鬲，布脇肋，故兩脇下痛，引少腹也，其氣實則善怒。《靈樞經》曰：『肝氣實則怒。』|
|②肝厥陰脈，自脇肋循喉嚨，入頏顙連目系。膽少陽脈，其支者從耳後入耳中，出走耳前至目銳眥後，故病如是也。恐，謂恐懼，魂不安也。|
|③經，謂經脈也，非其絡病，故取其經也。取厥陰以治肝氣，取少陽以調氣逆也。|
|④肝厥陰脈，自目系上出額與督脈會于巔，故頭痛。膽少陽脈，支別者從耳中出走耳前，又支別者加頰車，又厥陰之脈，支別者從目系下頰裏，故耳聾不聦，頰腫也。是以上文兼取少陽也。|
|⑤脈中血滿，獨異于常，乃氣逆之診，隨其左右，有則刺之。|
|心病者，胸中痛，脇支滿，脇下痛，膺背肩甲間痛，兩臂內痛①。虛則胸腹大，脇下與腰相引而痛②。取其經，少陰太陽舌下血者③。其變病，刺郄中血者④。|
|①少陰脈，支別者循胸出脇，入手。心主厥陰之脈，起于胸中，其支別者亦循胸出脇，下掖三寸，上抵掖下，下循臑內，行太陰少陰之間，入肘中，下循臂，行兩筋之間，又心少陰之脈，直行者復從心系卻上肺，上出掖下，下循臑內後廉，行太陰心主之後，下肘內，循臂內後廉，抵掌後銳骨之端，又小腸太陽之脈，自臂臑上繞肩甲交肩上，故病如是。|
|②手心主厥陰之脈，從胸中出屬心包，下鬲歷絡三焦，其支別者循胸出脇。心少陰之脈自心系下鬲，絡小腸，故病如是也。|
|③少陰之脈從心系上俠咽喉，故取舌本下及經脈血也。|
|④其或嘔，變則刺少陰之郄血滿者也。手少陰之郄在掌後脈中，去腕半寸，當小指之後。|
|脾病者，身重，善肌，肉痿，足不收，行善瘈，腳下痛①。虛則腹滿、腸鳴、飧泄、食不化②。取其經，太陰陽明、少陰血者③。|
|①脾象土而主肉，故身重肉痿也。痿，謂萎無力也。脾太陰之脈，起于足大趾之端，循指內側，上內踝前廉，上**腨**內。腎少陰之脈，起于足小指之下，斜趣足心，上**腨**內，出膕內廉，故病則足不收，行善瘈，腳下痛也，故下取少陰。《新校正》云：『按《甲乙經》作「善飢，肌肉痿。」《千金方》云：「善飢、足痿不收。」《氣交變大論》云：「肌肉痿，足痿不收，行善瘈。」』|
|②脾太陰脈，從股內前廉入腹，屬脾絡胃，故病如是。《靈樞經》曰：『中氣不足則腹為之善滿，腸為之善鳴。』|
|③少陰，腎脈也，以前病行善瘈，腳下痛，故取之而出血，血滿者出之。|
|肺病者，喘欬逆氣，肩背痛①。汗出，尻陰股膝②髀、腨、**䯒**、足皆痛③。虛則少氣不能報息，耳聾，嗌乾④。取其經，太陰足太陽之外厥陰內血者⑤。|
|①《新校正》云：『按《千金方》作「肩息背痛」。』|
|②《新校正》云：『按《甲乙經》脈經作「膝攣」。』|
|③肺藏氣而主喘息，在變動為欬，故病則喘欬逆氣也。背為胸中之府，肩接近之，故肩背痛也。肺養皮毛，邪盛則心液外泄，故汗出也。腎少陰之脈，從足下上循**腨**內，出膕內廉，上股內後廉，貫脊屬腎絡膀胱。今肺病則腎脈受邪，故尻陰股膝、髀、**腨**、**䯒**、足皆痛，故下取少陰也。**→【䯒〔骨行〕：音，ㄏㄥˊ。】**|
|④氣虛少，故不足以報入息也。肺太陰之絡，會于耳中，故聾也。腎少陰之脈，從腎上貫肝鬲入肺中，循喉嚨俠舌本，今肺虛則腎氣不足以上潤于嗌，故嗌乾也。是以下文兼取少陰也。|
|⑤足太陽之外，厥陰內者，正謂**腨**內側，內踝後之直上，則少陰脈也。視左右足脈，少陰部分有血滿異于常者即而取之。|
|腎病者，腹大、脛腫①。喘欬、身重，寢汗出、憎風②。虛則胷中痛、大腹、小腹痛、清厥、意不樂③。取其經，少陰太陽血者④。|
|①《新校正》云：『按《甲乙經》云：「脛腫痛。」』|
|②腎少陰脈起于足，而上循**腨**，復從橫骨中俠齊，循腹裏上行而入肺，故腹大脛腫而喘欬也。腎病則骨不能用，故身重也。腎邪攻肺，心氣內微，心液為汗，故寢汗出也。脛既腫矣，汗復津泄，陰凝玄府，陽爍上焦，內熱外寒，故憎風也。憎風，謂深惡之也。|
|③腎少陰脈，從肺出絡心，注胸中。然腎氣既虛，心無所制，心氣熏肺，故痛聚胸中也。足太陽脈從項下行而至足，腎虛則太陽之氣不能盛行于足，故足冷而氣逆也。清，謂氣清冷。厥，謂氣逆也。以清冷氣逆，故大腹小腹痛，志不足則神躁擾，故不樂也。《新校正》云：『按《甲乙經》「大腹小腹」作「大腸小腸」。』|
|④凡剌之道，虛則補之，實則寫之，不盛不虛以經取之，是謂得道。經絡有血，剌而去之，是謂守法。猶當揣形定氣，先去血脈而後乃平有餘不足焉。《三部九候論》曰：『必先度其形之肥瘦，以調其氣之虛實，實則寫之，虛則補之，必先去其血脈而後調之。』此之謂也。|
|肝色青，宜食甘，粳米、牛肉、棗、葵皆甘①。心色赤，宜食酸，小豆②、犬肉、李、韭皆酸③。肺色白，宜食苦，麥、羊肉、杏、薤皆苦④。脾色黃，宜食鹹，大豆、豕肉、栗、藿皆鹹⑤。腎色黑，宜食辛，黃黍、雞肉、桃、蔥皆辛⑥。辛散，酸收、甘緩、苦堅、鹹緛⑦。|
|①肝性喜急，故食甘物而取其寬緩也。《新校正》云：『詳肝色青至篇未，《全元起本》在第六卷王氏移于此。』|
|②《新校正》云：『按《甲乙經》、《太素》「小豆」作「麻」。』|
|③心性喜緩，故食酸物而取其收歛也。|
|④肺喜氣逆，故食苦物而取其宣洩也。|
|⑤究斯宜食，乃調利關機之義也。腎為胃關，脾與胃合故假鹹柔緛以利其關，關利而胃氣乃行，胃行而脾氣方化，故應脾，宜味與眾不同也。《新校正》云：『按上文曰：「肝苦急，急食甘以緩之；心苦緩，急食酸以收之；脾苦濕，急食苦以燥之；肺苦氣上逆，急食苦以泄之；腎苦燥，急食辛以潤之，此肝心肺腎食宜皆與前文合，獨脾食鹹，宜不用苦，故王氏特注其義。」』|
|⑥腎性喜燥，故食辛物而取其津潤也。|
|⑦皆自然之氣也，然辛味、苦味匪唯堅散而已，辛亦能潤，能散，苦亦能燥，能泄，故上文曰：『脾苦濕，急食苦以燥之，肺苦氣上逆，急食苦以泄之。』則其謂苦之燥泄也。又曰：『腎苦燥，急食辛以潤之。』則其謂辛之濡潤也。|
|毒藥攻邪①。五榖為養②。五果為助③。五畜為益④。五菜為充⑤。氣味合而服之，以補精益氣⑥。此五者，有辛、酸、甘、苦、鹹，各有所利，或散、或收、或緩、或急、或堅、或緛，四時五藏病，隨五味所宜也⑦。』|
|①藥，謂金玉、土石、草木、菜果、蟲魚、鳥獸之類，皆可以祛邪養正者也。然辟邪安正，惟毒乃能以其能然，故通謂之毒藥也。《新校正》云：『按本草云：「下藥為佐使，主治病以應地，多毒不可久服，欲除寒熱邪氣，破積聚愈疾者，本下經。」故云毒藥攻邪。|
|②謂粳米、小豆、麥、大豆、黃黍也。|
|③謂桃、李、杏、栗、棗也。|
|④謂牛、羊、豕、犬、雞也。|
|⑤謂葵、藿、薤、蔥、韭也。《新校正》云：『按《五常政大論》曰：「大毒治病，十去其六，常毒治病，十去其七，小毒治病，十去其八，無毒治病，十去其九，穀肉果菜食養盡之，無使過之傷其正也。」』|
|⑥氣為陽化，味曰陰施，氣味合和則補益精氣矣。《陰陽應象大論》曰：『陽為氣，陰為味，味歸形，形歸氣，氣歸精，精歸化，精食氣，形食味。』又曰：『形不足者，溫之以氣，精不足者，補之以味。』由是則補精益氣，其義可知。《新校正》云：『按孫思邈云：「精以食氣，氣養精以榮色，形以食味，味養形以生力。精順五氣以為靈也，若食氣相惡則傷精也；形受味以成也，若食味不調則損形也。是以聖人先用食禁以存性，後制藥以防命，氣味溫補以存精形，此之謂氣味合而服之，以補精益氣也。」』|
|⑦用五味而調五藏，配肝以甘，心以酸，脾以鹹，肺以苦，腎以辛者，各隨其宜，欲緩、欲收、欲緛、欲泄、欲散、欲堅而為用，非以相生相養而為義也。|


永康堂整體保健【Y.C.T】


