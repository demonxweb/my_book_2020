# 《方盛衰論篇》　第八十

|**《方盛衰論篇》　第八十①**|
|①《新校正》云：『按《全元起本》在第八卷。』|
|雷公請問：『氣之多少？何者為逆？何者為從？』|
|黃帝答曰：『陽從左，陰從右①。老從上，少從下②。是以春夏歸陽為生，歸秋冬為死③。反之，則歸秋冬為生④。是以氣多少逆，皆為厥⑤。』|
|①陽氣之多少皆從左，陰氣之多少皆從右。從者為順，反者為逆。《陰陽應象大論》曰：『左右者，陰陽之道路也。』|
|②老者榖衰，故從上為順，少者欲甚，故從下為順。|
|③歸秋冬，謂反歸陰也。歸陰則順殺伐之氣故也。|
|④反之，謂秋冬，秋冬則歸陰為生也。|
|⑤陽氣之多少，反從右，陰氣之多少，反從左，是為不順，故曰氣少多逆也。如是從左從右之不順者，皆為厥。厥，謂氣逆，故曰皆為厥也。|
|問曰：『有餘者厥耶①？』|
|答曰：『一上不下，寒厥到膝，少者秋冬死，老者秋冬生②。氣上不下，頭痛巔疾③。求陽不得，求陰不審，五部隔無徵，若居曠野，若伏空室，緜緜乎，屬不滿日④。|
|①言少之不順者為逆，有餘者則成厥逆之病乎！|
|②一經之氣厥逆上而陽氣不下者，何以別之？寒厥到膝是也。四支者，諸陽之本，當溫而反寒上，故曰寒厥也。秋冬，謂歸陰。歸陰則從右發生其病也，少者以陽氣用事，故秋冬死，老者以陰氣用事，故秋冬生。《新校正》云：『按楊上善云：「虛者，厥也。陽氣一上于頭，不下于足，足脛虛，故寒厥至膝。」』|
|③巔，謂身之上巔。疾，則頭首之疾也。|
|④乃脈似陰盛，謂之陰，又脈似陽盛，謂之陽，故曰求陽不得，求陰不審也。五部，謂五藏之部。隔，謂隔遠。無徵，無徵猶無可信驗也。然求陽不得其熱，求陰不審是寒，五藏部分又隔遠而無可信驗，故曰求陽不得，求陰不審，五部隔無徵也。夫如是者，乃從氣久逆所作，非由陰陽寒熱之氣所為也，若居曠野，言心神散越。若伏空室，謂志意沉潛散越，以氣逆而痛甚未止。沉潛以痛，定而復，恐再來也。緜緜乎，謂動息微也，身雖緜緜乎，且存然其心所屬望，將不得終其盡日也，故曰緜緜乎屬，不滿日也。《新校正》云：『按《太素》云：「若伏空室為陰陽之，有此五字，疑此脫漏。』|
|是以少氣之厥，令人妄夢，其極至迷①。三陽絕三陰微，是為少氣②。是以肺氣虛，則使人夢見白物，見人斬，血藉藉③，得其時則夢見兵戰④。腎氣虛，則使人夢見舟船溺人⑤，得其時則夢伏水中，若有畏恐⑥。肝氣虛，則夢見菌香生草⑦，得其時則夢伏樹下，不敢起⑧。心氣虛則夢救火陽物⑨，得其時則夢燔灼⑩。|
|①氣之少有厥逆，則令人妄為夢寐，其厥之盛極，則令人夢至迷亂。|
|②三陽之脈懸絕，三陰之診細微，是為少氣之候也。《新校正》云：『按《太素》云：「至陽絕陰是為少氣。」』|
|③白物，是象金之色也。斬者，金之用也。藉藉，夢死狀也。|
|④得時，謂秋三月也，金為兵革，故夢見兵戰也。|
|⑤舟船溺人，皆水之用，腎象水，故夢形之。|
|⑥冬三月也。|
|⑦菌香草生，草木之類也。肝合草木，故夢見之。《新校正》云：『按《全元起本》云：「菌香是桂。」』|
|⑧春三月也。|
|⑨心合火，故夢之。陽物亦火之類。|
|⑩夏三月也。|
|脾氣虛，則夢飲食不足①。得其時則夢築垣蓋屋②。此皆五藏氣虛，陽氣有餘，陰氣不足③。合之五診，調之陰陽，以在經脈④。|
|①脾納水榖，故夢飲食不足。|
|②得其時，謂辰戌丑未之月，各王十八日，築垣蓋屋，皆土之用也。|
|③府者，陽氣。藏者，陰氣。|
|④《靈樞經》：『備有調陰陽合五診。』故引之曰以在經脈也。經脈，則靈樞之篇目也。|
|診有十度，度人脈、度藏、度肉、度筋、度俞度①。陰陽氣盡，人病自具②。脈動無常，散陰頗陽，脈脫不具，診無常行，診必上下，度民君卿③。受師不卒，使術不明，不察逆從，是為妄行。持雌失雄，棄陰附陽，不知併合，診故不明④。傳之後世，反論自章⑤。至陰虛，天氣絕，至陽盛，地氣不足⑥。陰陽并交，至人之所行⑦。陰陽并交者，陽氣先至，陰氣後至⑧。|
|①度各有其二，故二五為十度也。|
|②診備，蓋陰陽虛盛之理，則人病自具知之。|
|③脈動無常數者，是陰散而陽頗調理也。若脈診脫略而不具備者，無以常行之診也，察候之則當度量民及君卿三者，調養之殊異爾，何者？憂樂苦分不同其秩，故也。|
|④皆謂學不該備。|
|⑤章，露也。以不明而授與人，反古之跡，自然章露也。|
|⑥至陰虛，天氣絕而不降。至陽盛，地氣微而不升，是所謂不交通也。至，謂至盛也。|
|⑦交，謂交通也。唯至人乃能調理使行也。|
|⑧陰陽之氣并行而交通于一處者，則當陽氣先至，陰氣後至，何者？陽速而陰遲也。《靈樞經》曰：『所謂交通者，并行一數也。』由此則二氣亦交會于一處也。|
|是以聖人持診之道，先後陰陽而持之《奇恒》之勢，乃《六十首》，診合微之事，追陰陽之變，章五中之情，其中之論，取虛實之要，定五度之事，知此乃足以診①。是以切陰不得陽，診消亡得；陽不得陰守，學不湛。知左不知右，知右不知左，知上不知下，知先不知後，故治不久。知醜知善，知病知不病，知高知下，知坐知起，知行知止，用之有紀，診道乃具，萬世不殆②。起所有餘，知所不足③。度事上下，脈事因格④。|
|①奇恒勢，六十首，今世不傳。|
|②聖人持診之明誡也。|
|③《寶命全形論》曰：『內外相得，無以形先。』言起己身之有餘，則當知病人之不足也。|
|④度事上下之宜，脈事因而至于微妙矣。格，至也。|
|是以形弱氣虛，死①。形氣有餘，脈氣不足，死②。脈氣有餘，形氣不足，生③。是以診有大方，坐起有常④。出入有行，以轉神明⑤。必清必淨，上觀下觀，司八正邪，別五中部，按脈動靜⑥。循尺滑濇寒溫之意，視其大小，合之病能，逆從以得，復知病名，診可十全，不失人情，故診之或視息視意，故不失條理⑦，道甚明察，故能長久，不知此道，失經絕理，亡言妄期，此謂失道⑧。』|
|①中外俱不足也。|
|②藏衰故脈不足也。|
|③藏盛故脈氣有餘。|
|④坐起有常，則息力調適，故診之方法必先用之。|
|⑤言所以貴坐起有常者何？以出入行運，皆神明隨轉也。|
|⑥上觀，謂氣色。下觀，謂形氣也。八正，謂八節之正候。五中，謂五藏之部分。然後按寸尺之動靜而定死生矣。|
|⑦數息之長短，候脈之至數，故診之法或視喘息也。知息合脈，病處必知，聖人察候條理，斯皆合也。|
|⑧謂失精微至妙之道也。|


經筋醫理探源(永康堂‧張老師)


