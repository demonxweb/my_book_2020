# 《徵四失論篇》　第七十八



**《徵四失論篇》　第七十八①**


---
- ①《新校正》云：『按《全元起本》在第八卷名方論得失明著。』


黃帝在明堂，雷公侍坐，黃帝曰：『夫子所通書受事眾多矣，試言得失之意，所以得之，所以失之。』


雷公對曰：『循經受業，皆言十全，其時有過失者，請聞其事解也①。』


帝曰：『子年少智未及邪！將言以雜合耶②！夫經脈十二，絡脈三百六十五，此皆人之所明知，工之所循用也③。所以不十全者，精神不專，志意不理，外內相失，故時疑殆④。診不知陰陽逆從之理，此治之一失矣⑤。
- ①言循學經師，受傳事業，皆謂十全于人庶，及乎施用正術，宣行至道，或得失之于世中，故請聞其解說也。
- ②言謂年少智未及而不得十全耶！為復且以言而雜合眾人之用耶！帝疑先知而反問也。
- ③謂循學而用也。
- ④外，謂色。內，謂脈也。然精神不專于循用，志意不從于條理，所謂粗略。揆度失常，故色脈相失而時自疑殆也。
- ⑤《脈要精微論》曰：『冬至四十五日，陽氣微上，陰氣微下；夏至四十五日，陰氣微上，陽氣微下，陰陽有時，與脈為期。』又曰：『微妙在脈，不可不察，察之有紀，從陰陽始。』由此故診不知陰陽逆從之理為一失矣。


受師不卒，妄作雜術，謬言為道，更名自功①。妄用砭石，後遺身咎，此治之二失也②。
- ①《新校正》云：『按《太素》「功」作「巧」。』
- ②不終師術，惟妄是為，易古變常，自功循已，遺身之咎，不亦宜乎！故為失二也。老子曰：『無遺身殃，是謂襲常。』蓋嫌其妄也。


不適貧富貴賤之居，坐之薄厚，形之寒溫，不適飲食之宜，不別人之勇怯，不知比類，足以自亂，不足以自明，此治之三失也①。
- ①貧賤者勞，富貴者佚，佚則邪不能傷，易傷以勞，勞則易傷以邪，其于勞也，則富者處貴者之半，其于邪也，則貧者居賤者之半，例率如此，然世祿之家或此殊矣。夫勇者難感，怯者易傷，二者不同，蓋以其神氣有壯弱也。觀其貧賤富貴之義，則坐之薄厚，形之寒溫，飲食之宜，理可知矣。不知比類，用必乖哀，則適足以汨亂心緒，豈通明之可妄乎！故為失三也。


診病不問其始，憂患，飲食之失節，起居之過度，或傷于毒，不先言此，卒持寸口，何病能中，妄言作名，為粗所窮，此治之四失也①。
- ①憂，謂憂懼也。患，謂患難也。飲食失節，言甚飽也。起居過度，言潰耗也。或傷于毒，謂病不可拘于藏府相乘之法而為療也。卒持寸口，謂不先持寸口之脈和平與不和平也。然工巧備識，四術猶疑，故診不能中病之形名，言不能合經而妄作粗略，醫者尚能窮妄謬之違背，況深明者見而不謂非乎！故為失四也。


是以世人之語者，馳千里之外，不明尺寸之論，診無人事①。治數之道，從容之葆②。坐持寸口，診不中五脈，百病所起，始以自怨，遺師其咎③。是故治不能循理，棄術于市，妄治時愈，愚心自得④。嗚呼！窈窈冥冥，熟知其道⑤。道之大者，擬于天地，配于四海，汝不知道之諭，受以明為晦⑥。』
- ①言工之得失，毀譽在世人之言語，皆可至千里之外，然其不明尺寸之診論，當以何事知見于人耶！
- ②治，主也。葆，平也。言診數當王之氣，皆以氣高下而為比類之原本也。
- ③自不能深學道術，而致診差違，始上申怨謗之詞，遺過咎于師氏者，未之有也。
- ④不能脩學至理，乃銜賣于市墨，人不信之，謂乎虛謬，故云棄術于市也，然愚者百慮而一得，何自功之有耶！《新校正》云：『按《全元起本》作「自巧」《太素》作「自功」。』
- ⑤今詳「熟」當作「孰」。
- ⑥嗚呼，歎也。窈窈冥冥，言玄遠也。至道玄遠，誰得知之。孰，誰也。擬于天地，言高下之不可量也。配于四海，言深廣之不可測也。然不能曉諭于道，則授明道而成暗昧也。晦，暗也。


經筋醫理探源(永康堂‧張老師)


