# 《四氣調神大論篇》　第二


《四氣調神大論篇》　第二①
【注】：
①新校正云：『按《全元起本》在第九卷一。』
春三月，此謂發陳①。天地俱生，萬物以榮②，夜臥早起，廣步於庭③，被髮緩形，以使志生④，生而勿殺，予而勿奪，賞而勿罰⑤，此春氣之應養生之道也⑥。逆之則傷肝，夏為寒變，奉長者少⑦。
【注】：
①春陽上升，氣潛發散，生育庶物，陳其姿容，故曰發陳也。所謂春三月者，皆因節候而命之，夏秋冬亦然。
②天氣溫，地氣發，溫發相合，故萬物滋榮。
③溫氣生，寒氣散，故夜臥早起，廣步於庭。
④法象也，春氣發生於萬物之首，故被髮緩形以使志意發生也。
⑤春氣發生，施無求報，故養生者必順於時也。
⑥所謂因時之序也，然
立春之節，初五日東風解凍，次五日蟄蟲始振，後五日魚上冰。次雨水氣，初五日獺祭魚，次五日鴻鴈來，後五日草木萌動。
次仲春驚蟄之節，初五日小桃華。
　新校正云：『詳小桃華，月令作桃始華。』次五日倉庚鳴，後五日鷹化為鳩。次春分氣，初五日玄鳥至，次五日雷乃發聲，芍藥榮，後五日始電。
次季春清明之節，初五日桐始華，次五日田鼠化為鴽，牡丹華，後五日虹始見。次榖雨氣，初五日萍始生，次五日鳴鳩拂其羽，後五日戴勝降于桑。
凡此六氣一十八候皆春陽布發生之令，故養生者必謹奉天時也。
　新校正云：『詳芍藥榮，牡丹華，今月令無。』
⑦逆謂反行秋令也，肝象木，王於春，故行秋令則肝氣傷，夏火王而木廢，故病生於夏。然四時之氣，春生夏長，逆春傷肝，故少氣以奉於夏長之令也。
夏三月，此謂蕃秀①。天地氣交，萬物華實②，夜臥早起，無厭於日，使志無怒，使華英成秀，使氣得泄，若所愛在外③，此夏氣之應，養長之道也④。逆之則傷心，秋為痎瘧，奉收者少，冬至重病⑤。
【注】：
①陽自春生至夏洪盛，物生以長，故蕃秀也。蕃，茂也，盛也。秀，華也，美也。
②舉夏至也。
　脈要精微論曰：『夏至四十五日，陰氣微上，陽氣微下。』由是則天地氣交也。然陽氣施化，陰氣結成，成化相合，故萬物華實也。
　陰陽應象大論曰：『陽化氣，陰成形。』
③緩陽氣則物化，寬志意則氣泄，物化則華英成秀，氣泄則膚腠宣通。時令發揚，故所愛亦順陽而在外也。
④立夏之節，初五日螻蟈鳴，次五日蚯蚓出，後五日赤箭生。
　新校正云：『按月令作王瓜生。』次小滿氣，初五日吳葵華。
　新校正云：『按月令作苦菜秀。』次五日靡草死，後五日小暑至。
次仲夏芒種之節，初五日螗螂生，次五日鵙始鳴，後五日反舌無聲。次夏至氣，初五日鹿角解，次五日蜩始鳴，後五日半夏生，木堇榮。
次季夏小暑之節，初五日溫風至，次五日蟋蟀居壁，後五日鷹乃學習，次大暑氣，初五日腐草化為螢，次五日土潤溽暑，後五日大雨時行。
凡此六氣一十八候皆夏氣揚蕃秀之令，故養生者必敬順天時也。
　新校正云：『詳木堇榮，今月令無。』
⑤逆謂反行冬令也。痎，痎瘦之瘧也。心象火，王於夏，故行冬令則心氣傷，秋金王而火廢，故病發於秋而為痎瘧也。然四時之氣，秋收冬藏，逆夏傷心，故少氣以奉於秋收之令也。冬水勝火，故重病於冬至之時也。
秋三月，此謂容平①。天氣以急，地氣以明②，早臥早起，與雞俱興③，使志安寧，以緩秋刑④，收斂神氣，使秋氣平⑤，無外其志，使肺氣清⑥，此秋氣之應養收之道也⑦。逆之則傷肺，冬為飧泄，奉藏者少⑧。
【注】：
①萬物夏長華實已成容狀，至秋平而定也。
②天氣以急，風聲切也；地氣以明，物色變也。
③懼中寒露，故早臥。欲使安寧，故早起。
④志氣躁則不慎其動，不慎其動則助秋刑急，順殺伐生，故使志安寧，緩秋刑也。
⑤神蕩則欲熾，欲熾則傷和氣，和氣既傷則秋氣不平調也。故收斂神氣，使秋氣平也。
⑥亦順秋氣之收斂也。
⑦立秋之節，初五日涼風至，次五日白露降，後五日寒蟬鳴。次處暑氣，初五日鷹乃祭鳥，次五日天地始肅，後五日禾乃登。
次仲秋白露之節，初五日盲風至，鴻鴈來，次五日玄鳥歸，後五日羣鳥養羞。次秋分氣，初五日雷乃收聲，次五日蟄蟲坯戶，景天華，後五日水始涸。
次季秋寒露之節，初五日鴻鴈來賓，次五日雀入大水為蛤，後五日菊有黃華。次霜降氣，初五日豺乃祭獸，次五日草木黃落，後五日蟄蟲咸俯。
凡此六氣一十八候，皆秋氣正收斂之令。故養生者必謹奉天時也。
　新校正云：『詳景天華三字，今月令無。』
⑧逆謂反行夏令也。肺象金，王於秋，故行夏令則氣傷，冬水王而金廢，故病發於冬。飧泄者，食不化而泄中也。逆秋傷肺，故少氣以奉於冬藏之令也。
冬三月，此謂閉藏①。水冰地坼，無擾乎陽②，早臥晚起，必待日光③，使志若伏若匿，若有私意，若已有得④，去寒就溫，無泄皮膚，使氣亟奪⑤，此冬氣之應養藏之道也⑥。逆之則傷腎，春為痿厥，奉生者少⑦。
【注】：
①草木凋，蟄蟲去地，戶閉塞，陽氣伏藏。
②陽氣下沈，水冰地坼，故宜周密不欲煩勞。擾，謂煩也，勞也。
③避於寒也。
④皆謂不欲妄出於外，觸冒寒氣也，故下文云：『去寒就溫，無泄皮膚，使氣亟奪。』
⑤去寒就溫，言居深室也。
　《靈樞經》曰：『冬日在骨，蟄蟲周密，君子居室。』無泄皮膚，謂勿汗也，汗則陽氣發泄，陽氣發泄則數為寒氣所廹，奪之亟數也。
⑥立冬之節，初五日水始冰，次五日地始凍，後五日雉入大水為蜃。次小雪氣，初五日虹藏不見，次五日天氣上騰，地氣下降，後五日閉塞而成冬。
次仲冬大雪之節，初五日冰益壯，地始拆，鶡鳥不鳴，次五日虎始交，後五日芸始生，荔挺出。次冬至氣，初五日蚯蚓結，次五日麋角解，後五日水泉動。
次季冬小寒之節，初五日鴈北鄉，次五日鷙鳥厲疾，後五日水澤腹堅。
凡此六氣一十八候，皆冬氣正養藏之令，故養生者必謹奉天時也。
⑦逆，謂反行夏令也。腎象水，王於冬，故行夏令則腎氣傷。春木王而水廢，故病發於春也。逆冬傷腎，故少氣以奉於春生之令也。
天氣，清淨光明者也①，藏德不止②，故不下也③。天明，則日月不明，邪害空竅④，陽氣者閉塞，地氣者冒明⑤，雲霧不精，則上應白露不下⑥，交通不表，萬物命故不施，不施則名木多死⑦。惡氣不發，風雨不節，白露不下，則菀槀不榮⑧。賊風數至，暴雨數起，天地四時不相保，與道相失則未央絕滅⑨。唯聖人從之，故身無奇病，萬物不失，生氣不竭⑩。
【注】：
①言天明不竭以清淨，故致人之壽延長，亦由順動而得，故言天氣以示於人也。
②新校正云：『按別本“止”一作“上”。』
③四時成序，七曜周行，天不形言，是藏德也。德隱則應用不屈，故不下也。
　老子曰：『上德不德，是以有德也。』言天至尊高，德猶見隱也，況全生之道而不順天乎！
④天所以藏德者，為其欲隱大明，故大明見則小明滅，故大明之德不可不藏。天若自明則日月之明隱矣，所諭者何？言人之真氣亦不可泄露，當清淨法道以保天真，苟離於道則虛邪入於空竅。
⑤陽氣，謂天氣，亦風熱也；地氣，謂濕，亦雲霧也。風熱之害人，則九竅閉塞；霧濕之為病，則掩翳精明。取類者，在天則日月不光，在人則兩目藏曜也。
　《靈樞經》曰：『天有日月，人有眼目。』
　易曰：『喪明於易。』豈非失養正之道邪！
⑥霧者，雲之類；露者，雨之類。夫陽盛則地不上應，陰虛則天不下交，故云霧不化精微之氣，上應於天，而為白露不下之咎矣。
　陰陽應象大論曰：『地氣上為雲，天氣下為雨，雨出地氣，雲出天氣。』明二氣交合，乃成雨露。
　方盛衰論曰：『至陰虛，天氣絕；至陽盛，地氣不足。明氣不相召，亦不能交合也。』
⑦夫雲霧不化其精微，雨露不霑於原澤，是為天氣不降，地氣不騰。變化之道既虧，生育之源斯泯，故萬物之命無稟而生，然其死者則名木先應，故云名木多死也。
→【名：謂名果、珍木。表：謂表陳其狀也。】
　易繫辭曰：『天地絪縕，萬物化醇，然不表交通，則為否也。』
　易曰：『天地不交，否。』
⑧→【惡，謂害氣也。發，謂散發也。節，謂節度也。菀，謂蘊積也。槀，謂枯槀也。】
言害氣伏藏而不散發，風雨無度，折傷復多，槀木蘊積，春不榮也。豈惟其物獨遇是而有之哉！人離於道亦有之矣。
⑨不順四時之和，數犯八風之害，與道相失，則天真之氣未期久遠，而致滅亡。
→【央，久也，遠也。】
⑩道非遠於人，人心遠於道，惟聖人心合於道，故壽命無窮。從，猶順也，謂順四時之令也，然四時之令不可逆之，逆之則五藏內傷而他病起。
逆春氣，則少陽不生，肝氣內變①。逆夏氣，則太陽不長，心氣內洞②。逆秋氣，則太陰不收，肺氣焦滿③。逆冬氣，則少陰不藏，腎氣獨沈④。
【注】：
①生，謂動出也。陽氣不出，內鬱於肝，則肝氣混糅變而傷矣。
②長，謂外茂也。洞，謂中空也。陽不外茂，內薄於心，燠熱內消，故心中空也。
③收，謂收斂。焦，謂上焦也。太陰行氣主化上焦，故肺氣不收，上焦滿也。
　新校正云：『按焦滿《全元起本》作進滿，甲乙《太素》作焦滿。』
④沈，謂沈伏也。少陰之氣內通於腎，故少陰不伏，腎氣獨沈。
　新校正云：『詳獨沈，《太素》作沈濁。』
夫四時陰陽者，萬物之根本也①。所以聖人春夏養陽，秋冬養陰，以從其根②，故與萬物沈浮於生長之門③。逆其根，則伐其本，壞其真矣④。
【注】：
①時序運行，陰陽變化，天地合氣，生育萬物，故萬物之根悉歸於此。
②陽氣根於陰，陰氣根於陽，無陰則陽無以生，無陽則陰無以化，全陰則陽氣不極，全陽則陰氣不窮。春食涼，夏食寒，以養於陽；秋食溫，冬食熱，以養於陰。滋苗者必固其根，伐下者必枯其上，故以斯調節，從順其根，二氣常存，蓋由根固。百刻曉暮，食亦宜然。
③聖人所以身無奇病，生氣不竭者，以順其根也。
④是則失四時陰陽之道也。
故陰陽四時者，萬物之終始也，死生之本也。逆之則災害生，從之則苛疾不起，是謂得道①。道者，聖人行之，愚者佩之②，從陰陽則生，逆之則死，從之則治，逆之則亂，反順為逆是謂內格③。
【注】：
①謂得養生之道。苛者，重也。
②聖人心合於道，故勤而行之，愚者性守於迷，故佩服而已。
　老子曰：『道者，同於道；德者，同於德；失者，同於失。同於道者，道亦得之；同於德者，德亦得之；同於失者，失亦得之。』愚者未同於道德，則可謂失道者也。
③格，拒也，謂內性格拒於天道也。
是故聖人不治已病，治未病；不治已亂，治未亂，此之謂也①。夫病已成而後藥之，亂已成而後治之，譬猶渴而穿井，鬥而鑄錐，不亦晚乎②！
【注】：
①知之至也。
②知不及時也。備禦虛邪，事符握虎，噬而後藥，雖悔何為。


