# 《痿論篇》　第四十四

|**《痿論篇》　第四十四**①|
|---|
|①《新校正》云：『按《全元起本》在第四卷。』|
|黃帝問曰：『五藏使人痿，何也①？』|
|岐伯對曰：『肺主身之皮毛，心主身之血脈，肝主身之筋膜②。脾主身之肌肉，腎主身之骨髓③。故肺熱葉焦則皮毛虛弱，急薄者，則生痿躄也④。|
|①痿，謂痿弱無力以運動。|
|②《新校正》云：『按《全元起本》云：「膜者，人皮下肉上筋膜也。」』|
|③所主不同，痿生亦各歸其所主。|
|④躄，謂攣躄，足不得伸以行也。肺熱則腎受熱氣故爾。|
|心氣熱，則下脈厥而上，上則下脈虛，虛則生脈痿，樞折挈脛，縱而不任地也①。肝氣熱則膽泄，口苦，筋膜乾，筋膜乾則筋急而攣，發為筋痿②。脾氣熱則胃乾而渴，肌肉不仁，發為肉痿③。腎氣熱，則腰脊不舉，骨枯而髓減，發為骨痿④。』|
|①心熱盛則火獨光，火獨光則內炎上。腎之脈常下行，今火盛而上炎用事，故腎脈亦隨火炎爍而逆上行也。陰氣厥逆，火復內燔，陰上隔陽，下不守位，心氣通脈，故生脈痿。腎氣主足，故膝腕樞紐如折去，而不相提挈，脛筋縱緩，而不能任用于地也。|
|②膽約肝葉而汁味至苦，故肝熱則膽液滲泄。膽病則口苦，今膽液滲泄，故口苦也。肝主筋膜，故熱則筋膜乾而攣急，發為筋痿也。《八十一難經》曰：『膽在肝短葉間下。』|
|③脾與胃以膜相連，脾氣熱則胃液滲泄，故乾而且渴也。脾主肌肉，今熱薄于內，故肌肉不仁而發為肉痿。|
|④腰為腎府，又腎脈上股內，貫脊，屬腎，故腎氣熱則腰脊不舉也。腎主骨髓，故熱則骨枯而髓減，發則為骨痿。|
|帝曰：『何以得之？』|
|岐伯曰：『肺者，藏之長也，為心之蓋也①。有所失亡，所求不得，則發肺鳴，鳴則肺熱葉焦②。故曰：『五藏因肺熱葉焦，發為痿躄。』此之謂也③。故本病曰：「大經空虛，發為肌痺，傳為脈痿④。悲哀太甚，則胞絡絕，胞絡絕則陽氣內動，發則心下崩，數溲血也⑤。思想無窮，所願不得，意淫于外，入房太甚，宗筋弛縱，發為筋痿，及為白淫⑥。」故下經曰：「筋痿者生于肝，使內也⑦。」|
|①位高而布葉于胸中，是故為藏之長，心之蓋。|
|②志苦不暢，氣鬱故也。肺藏氣，氣鬱不利，故喘息有聲而肺熱葉焦也。|
|③肺者，所以行榮衞，治陰陽，故引曰：『五藏因肺熱而發為痿躄也。』|
|④悲，則心系急，肺布葉舉而上焦不通，榮衞不散，熱氣在中，故胞絡絕而陽氣內鼓動，發則心下崩，數溲血也。心下崩，謂心包內崩而下血也。溲，謂溺也。《新校正》云：『按楊上善云：「胞絡者，心上胞絡之脈也。」詳經注中胞字俱當作包，全本胞又作肌也。』|
|⑤本病，古經論篇名也。大經，謂大經脈也。以心崩溲血，故大經空虛，脈空則熱內薄，衞氣盛，榮氣微，故發為肌痺也，先見肌痺，後漸脈痿，故曰傳為脈痿也。|
|⑥思想所願，為祈欲也。施寫勞損故為筋痿及白淫也。白淫，謂白物淫衍如精之狀，男子因溲而下，女子陰器中緜緜而下也。|
|⑦下經，上古之經名也。使內，謂勞役陰力費竭精氣也。|
|有漸于濕，以水為事，若有所留，居處相濕，肌肉濡漬，痺而不仁，發為肉痿①。故下經曰：「肉痿者，得之濕地也②。」有所遠行勞倦，逢大熱而渴，渴則陽氣內伐，內伐則熱舍于腎。腎者，水藏也，今水不勝火，則骨枯而髓虛，故足不任身，發為骨痿③。故下經曰：「骨痿者，生于大熱也④。」|
|①業惟近濕，居處澤下，皆水為事也，平者久而猶怠，感之者尤甚矣。肉屬于脾，脾氣惡濕，濕著于內則衞氣不榮，故肉為痿也。|
|②《陰陽應象大論》曰：『地之濕氣，感則害皮肉筋脈。』此之謂害肉也。|
|③陽氣內伐，謂伐腹中之陰氣也。水不勝火，以熱舍于腎中也。|
|④腎性惡燥，熱反居中，熱薄骨乾，故骨痿無力也。|
|帝曰：『何以別之？』|
|岐伯曰：『肺熱者，色白而毛敗；心熱者，色赤而絡脈溢；肝熱者，色蒼而爪枯；脾熱者，色黃而肉蠕動；腎熱者，色黑而齒槁①。』|
|帝曰：『如夫子言可矣。論言：「治痿者獨取陽明。」何也？』|
|岐伯曰：『陽明者，五藏六府之海②。主**閏**宗筋，宗筋主束骨而利機關也③。衝脈者，經脈之海也④。主滲灌谿谷，與陽明合于宗筋⑤。陰陽**摠**宗筋之會，會于氣街，而陽明為之長，皆屬于帶脈，而絡于督脈⑥。故陽明虛則宗筋縱，帶脈不引故足痿不用也⑦。』**→【閏：音同潤；摠：音同總】**|
|①各求藏色及所主養而命之，則其應也。|
|②陽明，胃脈也，胃為水榖之海也。|
|③宗筋，謂陰髦中，橫骨上下之竪筋也。上絡胸腹，下貫髖尻，又經于背腹上頭項，故云宗筋主束骨而利機關也。然腰者身之大關節，所以司屈伸，故曰機關。|
|④《靈樞經》曰：『衝脈者，十二經之海。』|
|⑤尋此則橫骨上下，齊兩傍竪筋，正宗筋也。衝脈循腹俠齊，傍各同身寸之五分而上，陽明脈亦俠齊，傍各同身寸之一寸五分而上，宗筋脈于中，故云與陽明合于宗筋也。以為十二經海，故主滲灌谿谷也。肉之大會為谷，小會為谿。《新校正》云：『詳宗筋脈于中，一作宗筋，縱于中。』|
|⑥宗筋聚會，會于橫骨之中，從上而下，故云：『陰陽摠宗筋之會也。』宗筋俠齊，下合于橫骨，陽明輔其外，衝脈居其中，故云：『會于氣街而陽明為之長也。』氣街，則陰髦兩傍脈動處也。帶脈者，起于季脇，回身一周而絡于督脈也。督脈者，起于關元，上下循腹，故云：『皆屬于帶脈而絡于督脈也。』督脈、任脈、衝脈三脈者，同起而異行，故經文或參差而引之。|
|⑦陽明之脈，從缺盆下乳內廉，下俠齊至氣街中，其支別者，起胃下口，循腹裏，下至氣街中而合，以下髀，抵伏兔，下入膝髕中，下循**䯒**外廉，下足跗，入中指內間，其支別者，下膝三寸而別，以下入中指外間，故陽明虛則宗筋縱緩，帶脈不引而足痿弱不可用也。引，謂牽引。**→【䯒〔骨行〕：音，ㄏㄥˊ。】**|
|帝曰：『治之奈何？』|
|岐伯曰：『各補其滎而通其俞，調其虛實，和其逆順，筋脈骨肉各以其時受月，則病已矣①。』|
|帝曰：『善。』|
|①時受月，謂受氣時月也，如肝王甲乙，心王丙丁，脾王戊已，肺王庚辛，腎王壬癸，皆王氣法也。時受月則正謂五常受氣月也。|


永康堂整體保健【Y.C.T】


