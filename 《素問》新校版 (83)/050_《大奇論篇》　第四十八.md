# 《大奇論篇》　第四十八




《大奇論篇》　第四十八①


　　①《新校正》云：『按《全元起本》在第九卷。』


肝滿，腎滿，肺滿，皆實，即為腫①。肺之雍，喘而兩胠滿②。肝雍，兩胠滿，臥則驚，不得小便③。腎雍，腳下至少腹滿④，脛有大小，髀䯒大，跛，易偏枯⑤。


　　①滿，謂脈氣滿實也。腫，謂癰腫也。藏氣滿乃如是。


　　②肺藏氣而外主息，其脈支別者，從肺系橫出腋下，故喘而兩胠滿也。
　　《新校正》云：『詳肺雍，肝雍，腎雍，《甲乙經》俱作「癰」。』


　　③肝之脈循股陰，入髦中，環陰器，抵少腹，上貫肝鬲，布脇肋，故胠滿不得小便也。肝主驚駭，故臥則驚。


　　④《新校正》云：『按《甲乙經》「腳下」作「胠下」，「腳」當作「胠」，不得言腳下至少腹也。』


　　⑤衝脈者，經脈之海，與少陰之絡俱起于腎下，出于氣街，循陰股內廉，斜入膕中，循䯒骨內廉，并少陰之經，下入內踝之後，入足下，其上行者，出齊下同身寸之三寸，故如是，若血氣變易，為偏枯也。


心脈滿大，癎、瘛、筋攣①。肝脈小急，癎、瘛、筋攣②。肝脈騖暴，有所驚駭③，脈不至，若瘖，不治，自己④。腎脈小急，肝脈小急，心脈小急，不鼓皆為瘕⑤。腎肝并沉，為石水⑥。并浮為風水⑦。并虛為死⑧。并小絃欲驚⑨。


　　①心脈滿大，則肝氣下流，熱氣內薄，筋乾血涸，故癎瘛而筋攣。


　　②肝養筋，內藏血，肝氣受寒，故癎、瘛而筋攣。脈小急者，寒也。


　　③騖，謂馳。騖，言其迅急也。陽氣內薄，故發為驚也。


　　④肝氣若厥，厥則脈不通，厥退則脈復通矣，又其脈布脇肋，循喉嚨之後，故脈不至，若瘖，不治亦自己。


　　⑤小急為寒甚，不鼓則血不流，血不流而寒薄，故血內凝而為瘕也。


　　⑥肝脈入陰，內貫小腹，腎脈貫脊中，絡膀胱，兩藏并藏，氣熏衝脈，自腎下絡于胞，今水不行化，故堅而結，然腎主水，水冬冰，水宗于腎，腎象水而沉，故氣并而沉，名為石水。
　　《新校正》云：『詳腎肝并沉至下并小弦欲驚，《全元起本》在《厥論》中，王氏移于此。』


　　⑦脈浮為風，下焦主水，風薄于下，故名風水。


　　⑧腎為五藏之根，肝為發生之主，二者不足，是生主俱微，故死。


　　⑨脈小弦為肝腎不足，故爾。


腎脈大急沉，肝脈大急沉，皆為疝①。心脈搏滑急為心疝，肺脈沉搏為肺疝②。三陽急為瘕，三陰急為疝③。二陰急為癇厥，二陽急為驚④。


　　①疝者，寒氣結聚之所為也。夫脈沉為實，脈急為痛，氣實寒薄聚，故為絞痛，為疝。


　　②皆寒薄于藏，故也。


　　③太陽受寒，血凝為瘕，太陰受寒，氣聚為疝。


　　④二陰，少陰也。二陽，陽明也。
　　《新校正》云：『詳二陽急為瘕至此，《全元起本》在《厥論》，王氏移于此。』


脾脈外鼓沉為腸澼，久自己①。肝脈小緩為腸澼，易治②。腎脈小搏沉為腸澼，下血③。血溫、身熱者死④。心肝澼，亦下血⑤。二藏同病者，可治⑥。其脈小沉濇為腸澼⑦。其身熱者，死。熱見七日，死⑧。


　　①外鼓，謂鼓動于臂外也。


　　②肝脈小緩為脾乘肝，故易治。


　　③小為陰氣不足，搏為陽氣乘之，熱在下焦，故下血也。


　　④血溫身熱是陰氣喪敗，故死。


　　⑤肝藏血，心養血，故澼皆下血也。


　　⑥心火肝木，木火相生，故可治之。


　　⑦心肝脈小而沉濇者，澼也。


　　⑧腸澼下血而身熱者，是火氣內絕，去心而歸于外也，故死。火成數七，故七日死。


胃脈沉鼓濇，胃外鼓大，心脈小堅急，皆鬲，偏枯①。男子發左，女子發右②。不瘖舌轉可治，三十日起③。其從者瘖，三嵗起④。年不滿二十者，三嵗死⑤。


　　①外鼓，謂不當尺寸而鼓擊于臂外側也。


　　②陽主左，陰主右，故爾。
　　《陰陽應象大論》曰：『左右者，陰陽之道路。』此其義也。


　　③偏枯之病，瘖不能言，腎與胞脈內絕也。胞脈繫于腎，腎之脈從腎上貫肝鬲入肺中，循喉嚨，俠舌本，故氣內絕則瘖不能言也。


　　④從，謂男子發左，女子發右也。病順左右，而瘖不能言，三嵗治之，乃能起。


　　⑤以其五藏始定，血氣方剛，藏始定則易傷，氣方剛則甚費，易傷甚費，故三嵗死也。


脈至而搏，血衄、身熱者死①，脈來懸鈎浮為常脈②。脈至如喘，名曰暴厥③。暴厥者，不知與人言④。脈至如數，使人暴驚⑤，三四日自己⑥。脈至浮合⑦，浮合如數，一息十至以上，是經氣予不足也。微，見九十日，死。


　　①血衄為虛脈，不應摶，今反脈搏，是氣極乃然，故死。


　　②以其為血衄者之常脈也。


　　③喘，謂卒來盛急，去而便衰，如人之喘狀也。


　　④所謂暴厥之候如此。


　　⑤脈數為熱，熱則內動肝心，故驚。


　　⑥數為心脈，木被火干，病非肝生，不與邪合，故三日後，四日自除，所以爾者，木生數三也。


　　⑦如浮波之合，後至者凌前，速疾而動無常候也。


脈至如火薪，然是心精之予奪也，草乾而死①。脈至如散葉，是肝氣予虛也，木葉落而死②。脈至如省客，省客者，脈塞而鼓，是腎氣予不足也，懸去棗華而死③。脈至如丸泥，是胃精予不足也，榆莢落而死④。脈至如橫格，是膽氣予不足也，禾熟而死⑤。脈至如弦縷，是胞精予不足也。病善言，下霜而死；不言，可治⑥。


　　①薪然之火燄，瞥瞥不定其形而便絕也。


　　②如散葉之隨風不常其狀。
　　《新校正》云：『按《甲乙經》「散葉」作「叢棘」。』


　　③脈塞而鼓，謂纔見不行，旋復去也。懸，謂如懸物，物動而絕去也。


　　④如珠之轉，是謂丸泥。


　　⑤脈長而堅，如橫木之在指下也。


　　⑥胞之脈繫于腎，腎之脈俠舌本，人氣不足者則當不能言，今反善言，是真氣內絕，去腎外歸于舌也，故死。


脈至如交漆，交漆者，左右傍至也。微見，三十日死①。脈至如湧泉，浮鼓肌中，太陽氣予不足也，少氣味，韭英而死②。脈至如頹土之狀，按之不得，是肌氣予不足也，五色先見，黑白壘發死③。脈至如懸雍，懸雍者，浮揣切之益大，是十二俞之予不足也，水凝而死④。脈至如偃刀，偃刀者，浮之小急，按之堅大急，五藏菀熟，寒熱獨并于腎也，如此其人不得坐，立春而死⑤。脈至如丸，滑不直手，不直手者，按之不可得也，是大腸氣予不足也，棗葉生而死。脈至如華者，令人善恐，不欲坐臥，行立常聽，是小腸氣予不足也，季秋而死⑥。
→【壘，當作藟。】


　　①左右傍至，言如瀝漆之交，左右反戾。
　　《新校正》云：『按《甲乙經》「交漆」作「交棘」。』


　　②如水泉之動，但出而不入。


　　③頹土之狀，謂浮之大而虛緛，按之則無。
　　《新校正》云：『按《甲乙經》「頹土」作「委土」。』


　　④如顙中之懸雍也。
　　《新校正》云：『按《全元起本》「懸雍」作「懸離」，元起注云：「懸離者，言脈與肉不相得也。」』


　　⑤菀，積也。熟，熱也。


　　⑥脈至如華，謂似華虛弱不可正取也。小腸之脈上入耳中，故常聽也。
經筋醫理探源(永康堂‧張老師)
             


