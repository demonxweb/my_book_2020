# 《皮部論篇》　第五十六

|**重廣補注《黃帝內經·素問》卷　第十五**|
|啟玄子次注，林億、孫奇、高保衡等奉敕校正，孫兆重改誤。|
|《皮部論》《經絡論》《氣穴論》《氣府論》|
|**《皮部論篇》　第五十六①**|
|①《新校正》云：『按《全元起本》在第二卷。』|
|黃帝問曰：『余聞皮有分部，脈有經紀，筋有結絡，骨有度量，其所生病各異，別其分部，左右上下，陰陽所在，病之始終，願聞其道。』|
|岐伯對曰：『欲知皮部，以經脈為紀者，諸經皆然①。陽明之陽，名曰害蜚②。上下同法，視其部中有浮絡者，皆陽明之絡也③。其色多青則痛，多黑則痺，黃赤則熱多，白則寒，五色皆見則寒熱也。絡盛則入客于經，陽主外，陰主內④。|
|①循經脈行止所主，則皮部可知，諸經謂十二經脈也，十二經脈皆同。|
|②蜚，生化也。害，殺氣也。殺氣行則生化弭，故曰害蜚。|
|③上，謂手陽明。下，謂足陽明也。|
|④陽，謂陽絡。陰，謂陰絡，此通言之也。手足身分所見，經絡皆然。|
|少陽之陽，名曰樞持①。上下同法，視其部中有浮絡者，皆少陽之絡也。絡盛則入客于經，故在陽者主內，在陰者主出，以滲于內，諸經皆然。太陽之陽，名曰關樞②。上下同法，視其部中有浮絡者，皆太陽之絡也。絡盛則入客于經。少陰之陰，名曰樞儒③。上下同法，視其部中有浮絡者，皆少陰之絡也。絡盛則入客于經，其入經也，從陽部注于經，其出者，從陰內注于骨。心主之陰，名曰害肩④。上下同法，視其部中有浮絡者，皆心主之絡也。絡盛則入客于經。太陰之陰，名曰關蟄⑤。上下同法，視其部中有浮絡者，皆太陰之絡也。絡盛則入客于經⑥。|
|①樞，謂樞要。持，謂執持。|
|②關司外動，以靜鎮為事，如樞之運，則氣和平也。|
|③儒，順也，守要而順陰陽，開闔之用也。《新校正》云：『按《甲乙經》「儒」作「檽」。』|
|④心主脈入掖下，氣不和則妨害肩掖之動運。|
|⑤關閉蟄類，使順行藏。《新校正》云：『按《甲乙經》「蟄」作「執」。』|
|⑥部，皆謂本經絡之所部分。浮，謂浮息也。|
|凡十二經絡脈者，皮之部也①。是故百病之始生也，必先于皮毛邪！中之則腠理開，開則入客于絡脈，留而不去，傳入于經，留而不去，傳入于府，廩于腸胃②。邪之始入于皮也，泝然起毫毛，開腠理③。其入于絡也，則絡脈盛，色變④。其入客于經也，則感虛乃陷下⑤。其留于筋骨之間，寒多則筋攣骨痛，熱多則筋弛骨消，肉爍**䐃**破，毛直而敗⑥。』**→【䐃﹝月囷﹞：音窘】**|
|①列陰陽位，部主于皮，故曰：『皮之部也。』|
|②廩，積也，聚也。|
|③泝然，惡寒也。起，謂毛起竪也。腠理，皆謂皮空及文理也。|
|④盛，謂盛滿。變，謂易其常也。|
|⑤經虛邪入，故曰：『感虛。』脈虛氣少，故陷下也。|
|⑥攣，急也。弛，緩也。消，爍也。《鍼經》曰：『寒則筋急，熱則筋緩，寒勝為痛，熱勝為氣消。』**䏚**者，肉之標，故肉消則**䏚**破，毛直而敗也。|
|帝曰：『夫子言皮之十二部，其生病皆何如？』|
|岐伯曰：『皮者，脈之部也①。邪客于皮則腠理開，開則邪入客于絡脈，絡脈滿則注于經脈，經脈滿則入舍于府藏也。故皮者有分部，不與而生大病也②。』|
|帝曰：『善。』|
|①脈氣留行，各有陰陽，氣隨經所過而部主之，故云：『脈之部。』|
|②脈行皮中，各有部分，脈受邪氣，隨則病生，非由皮氣而能生也。《新校正》云：『按《甲乙經》「不與」作「不愈」，《全元起本》作「不與」，元起云：「氣不與經脈和調，則氣傷于外邪，流入于內，必生大病也。」』|


經筋醫理探源(永康堂‧張老師)


