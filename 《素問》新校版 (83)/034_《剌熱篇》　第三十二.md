# 《剌熱篇》　第三十二




《剌熱篇》　第三十二①


　　①《新校正》云：『按《全元起本》在第五卷。』


肝熱病者，小便先黃、腹痛、多臥、身熱①。熱爭則狂言及驚、脇滿痛、手足躁、不得安臥②。庚辛甚，甲乙大汗，氣逆則庚辛死③。剌足厥陰少陽④。其逆則頭痛員員，脈引衝頭也⑤。


　　①肝之脈環陰器抵少腹而上，故小便不通先黃、腹痛、多臥也。寒薄生熱，身故熱焉。


　　②經絡雖已受熱，而神藏猶未納邪，邪正相薄故云爭也，餘爭同之，又肝之脈從少腹上，俠胃，貫鬲，布脇肋，循喉嚨之後，絡舌本，故狂言、脇滿痛也。肝性靜而主驚駭，故病則驚、手足躁擾、臥不得。


　　③肝主木，庚辛為金，金剋木故甚，死于庚辛也。甲乙為木，故大汗于甲乙。


　　④厥陰肝脈，少陽膽脈。


　　⑤肝之脈自舌本循喉嚨之後，上出額與督脈會于巔，故頭痛員員，然脈引衝于頭中也。員員，謂似急也。


心熱病者，先不樂，數日乃熱①。熱爭則卒心痛、煩悶、善嘔、頭痛、面赤、無汗②。壬癸甚，丙丁大汗，氣逆則壬癸死③。剌手少陰太陽④。


　　①夫所以任治于物者，謂心。病氣入于經絡則神不安治，故先不樂，數日乃熱也。


　　②心手少陰脈起于心中，其支別者，從心系上俠咽，小腸之脈直行者循咽下鬲抵胃，其支別者，從缺盆循頸上頰至目外眥，故卒心痛、煩悶、善嘔、頭痛、面赤也。心在液為汗，今病熱故無汗以出。
　　《新校正》云：『按《甲乙經》，外眥作兌眥。王注《厥論》亦作兌眥。外當作兌。』


　　③心主火，壬癸為水，水滅火故甚，死于壬癸也。丙丁為火，故大汗于丙丁，氣逆之證經闕其文。


　　④少陰心脈，太陽小腸脈。


脾熱病者，先頭重、頰痛、煩心、顏青、欲嘔、身熱①。熱爭則腰痛不可用俛仰，腹滿泄、兩頷痛②。甲乙甚，戊己大汗，氣逆則甲乙死③。剌足太陰陽明④。


　　①胃之脈起于鼻交頞中，下循鼻外，入上齒中，還出俠口，環脣，下交承漿，卻循頤後下廉，出大迎，循頰車，上耳前，過客主人，循髮際至額顱，故先頭重、頰痛、顏青也。脾之脈，支別者復從胃別上鬲注心中，其直行者，上鬲俠咽，故煩心欲嘔而身熱也。
　　《新校正》云：『按《甲乙經》、《太素》云：「脾熱病者，先頭重、顏痛。」無顏青二字也。』


　　②胃之脈，支別者起胃下口，循腹裏，下至氣街中而合，以下髀。氣街者，腰之前，故腰痛也。脾之脈，入腹，屬脾，絡胃，又胃之脈自交承漿，卻循頤後下廉，出大迎，循頰車，故腹滿泄而兩頷痛。


　　③脾主土，甲乙為木，木伐土故甚，死于甲乙也。戊己為土，故大汗于戊己，氣逆之證經所未論。


　　④太陰脾脈，陽明胃脈。
　　《新校正》云：『按《甲乙經》熱病下篇云：「病先頭重、顏痛、煩心、身熱，熱爭則腰痛不可用俛仰，腹滿、兩頷痛，其暴泄善飢而不欲食，善噫，熱中，足清，腹脹，食不化，善嘔，泄有膿血，苦嘔無所出，先取三里後，取太白章門。」』


肺熱病者，先淅然厥，起毫毛，惡風寒，舌上黃，身熱①。熱爭則喘欬，痛走胸膺背，不得大息，頭痛不堪，汗出而寒②。丙丁甚，庚辛大汗，氣逆則丙丁死③。剌手太陰陽明出血，如大豆立已④。


　　①肺主皮膚，外養于毛，故熱中之則先淅然惡風寒，起毫毛也。肺之脈起于中焦，下絡大腸，還循胃口，今肺熱入胃，胃熱上升，故舌上黃而身熱。


　　②肺居鬲上，氣主胸膺，復在變動為欬，又藏氣而主呼吸，背復為胸中之府，故喘欬，痛走胸膺背，不得大息也。肺之絡脈，上會耳中，今熱氣上熏，故頭痛不堪，汗出而寒。


　　③肺主金，丙丁為火，火爍金故甚，死于丙丁也。庚辛為金，故大汗于庚辛也。氣逆之證經闕未書。


　　④太陰肺脈，陽明大腸脈，當視其絡脈盛者乃剌而出之。


腎熱病者，先腰痛，䯒痠，苦渴，數飲，身熱①。熱爭則項痛而強，䯒寒且痠，足下熱，不欲言②。其逆則項痛，員員澹澹然③。戊己甚，壬癸大汗，氣逆則戊已死④。剌足少陰太陽⑤。諸汗者，至其所勝日汗出也⑥。


　　①膀胱之脈，從肩髆內俠脊抵腰中，又腰為腎之府，故先腰痛也。又腎之脈自循內踝之後，上腨內，出膕內廉，又直行者，從腎上貫肝鬲入肺中，循喉嚨，俠舌本，故䯒痠，苦渴，數飲，身熱。


　　②膀胱之脈從腦出別下項，又腎之脈起于小指之下，斜趨足心，出于然骨之下，循內踝之後，別入跟中以上䯒內，又其直行者，從腎上貫肝鬲入肺中，循喉嚨俠舌本，故項痛而強，䯒寒且痠，足下熱，不欲言也。
　　《新校正》云：『按《甲乙經》「然骨」作「然穀」。』
→【䯒〔骨行〕：音，ㄏㄥˊ。】


　　③腎之筋循脊內俠膂，上至項，結于枕骨，與膀胱之筋合，膀胱之脈又并下于項，故項痛員員然也。澹澹，為似欲不定也。


　　④腎主水，戊己為土，土刑水故甚，死于戊己也。壬癸為水，故大汗于壬癸也。


　　⑤少陰腎脈，太陽膀胱脈。


　　⑥氣王日為所勝，王則勝邪，故各當其王日汗。


肝熱病者，左頰先赤①。心熱病者，顏先赤②。脾熱病者，鼻先赤③。肺熱病者，右頰先赤④。腎熱病者，頤先赤⑤。病雖未發，見赤色者剌之，名曰治未病⑥。熱病從部所起者，至期而已⑦。其剌之反者，三周而已⑧。重逆則死⑨。


　　①肝氣合木，木氣應春，南面正理之，則其左頰也。


　　②心氣合火，火氣炎上，指象明候，故候于顏。顏，額也。


　　③脾氣合土，土王于中，鼻處面中，故占鼻也。


　　④肺氣合金，金氣應秋，南面正理之，則其右頰也。


　　⑤腎氣合水，水惟潤下，指象明候，故候于頤也。


　　⑥聖人不治已病，治未病；不治已亂，治未亂，此之謂也。


　　⑦期，為大汗日也。如肝甲乙，心丙丁，脾戊己，肺庚辛，腎壬癸，是為期日也。


　　⑧反，謂反取其氣也。如肝病剌脾，脾病剌腎，腎病剌心，心病剌肺，肺病剌肝者，皆是反剌五藏之氣也。三周，謂三周于三陰三陽之脈狀也。又太陽病而剌瀉陽明，陽明病而剌瀉少陽，少陽病而剌瀉太陰，太陰病而剌瀉少陰，少陰病而剌瀉厥陰，如此則為反取三陰三陽之脈氣也。


　　⑨先剌已反，病氣流傳，又反剌之，是為重逆。一逆剌之尚至三周乃，已況其重逆而得生邪。


諸當汗者，至其所勝日汗大出也①。諸治熱病，以飲之寒水乃剌之，必寒衣之，居止寒處，身寒而止也②。熱病先胸脇痛，手足躁，剌足少陽，補足太陰③。病甚者，為五十九剌④。


　　①王則勝邪，故各當其王日汗。
　　《新校正》云：『按此條文注二十四字與前文重復，當從刪去。
　　《甲乙經》、《太素》亦不重出。』


　　②寒水在胃，陽氣外盛，故飲寒乃剌，熱退則涼生，故身寒而止鍼。


　　③此則舉正取之例。然足少陽木病而瀉足少陽之木氣，補足太陰之土氣者，恐木傳于土也。胸脇痛，丘虛主之。丘虛在足外踝下，如前陷者中。足少陽脈之所過也，剌可入同身寸之五分，留七呼，若灸者可灸三壯，熱病手足躁，經無所主治之旨，然補足太陰之脈，當于井榮取之也。
　　《新校正》云：『詳足太陰《全元起本》及《太素》作手太陰。
　　楊上善云：「手太陰上屬肺，從肺出腋下，故胸脇痛。」
　　又按《靈樞經》云：「熱病而胸脇痛，手足躁，取之筋間，以第四鍼索筋于肝，不得，索之于金。」金，肺也。以此決知作手太陰者為是。』


　　④五十九剌者，謂頭上五行，行五者以越諸陽之熱逆也。大杼、膺俞、缺盆、背俞，此八者以瀉胸中之熱也。氣街、三里、巨虛上下廉，此八者以寫胃中之熱也。雲門、髃骨、委中、髓空，此八者以瀉四支之熱也。五藏俞傍五，此十者以瀉五藏之熱也。凡此五十九穴者，皆熱之左右也，故病甚則爾刺之。然頭上五行者。當中行，謂上星、顖會、前頂、百會、後頂。次兩傍，謂五處、承光、通天、絡卻、玉枕。又刺兩傍，謂臨泣、目窻、正營、承靈、腦空也。上星在顱上直鼻中央，入髮際同身寸之一寸陷者中，容豆，剌可入同身寸之四分。
　　《新校正》云：『按《甲乙經》四分作三分。
　　《水熱穴論》注亦作三分。詳此注下文云：「刺如上星法。」又云：「剌如顖會法。」既有二法，則當依《甲乙經》及《水熱穴論》注，上星剌入三分，顖會剌入四分。顖會在上星後，同身寸之一寸陷者，剌如上星法。前頂在顖會後，同身寸之一寸五分，骨間陷者中，剌如顖會法。百會在前頂後，同身寸之一寸五分，頂中央旋毛中陷，容指，督脈，足太陽脈之交會，剌如上星法。後頂在百會後，同身寸之一寸五分，枕骨上刺，如顖會法。然是五者，皆督脈氣所發也，上星留六呼，若灸者并灸五壯。次兩傍穴，五處，在上星兩傍，同身寸之一寸五分。承光，在五處後，同身寸之一寸。通天，在承光後，同身寸之一寸五分。絡卻，在通天後，同身寸之一寸五分。玉枕，在絡卻後，同身寸之七分。然是五者并足太陽脈氣所發，剌可入同身寸之三分。五處通天，各留七呼。絡卻留五呼。玉枕留三呼，若灸者可灸三壯。』
　　《新校正》云：『按《甲乙經》，承光不可灸，玉枕刺入二分，又次兩傍臨泣在頭，直目上入髮際同身寸之五分，足太陽，少陽，陽維三脈之會。目窻、正營遞相去同身寸之一寸。承靈、腦空遞相去同身寸之一寸五分。然是五者并足少陽，陽維二脈之會，腦空一穴，剌可入同身寸之四分餘，并可刺入同身寸之三分。臨泣留七呼，若灸者可灸五壯。大杼在項第一椎下兩傍，相去各同身寸之一寸半陷者中，督脈別絡，足太陽，手太陽，三脈氣之會，剌可入同身寸之三分，留七呼，若灸者可灸五壯。
　　《新校正》云：『按《甲乙經》作七壯。氣穴注作七壯。刺瘧注熱穴注作五壯。膺俞者，膺中俞也，正名中府，在胸中行兩傍，相去同身寸之六寸，雲門下一寸，乳上三肋閒，動脈應手陷者中，仰而取之。手足太陰脈之會，刺可入同身寸之三分，留五呼，若灸者，可灸五壯。缺盆在肩上橫骨陷者中，手陽明脈氣所發，剌可入同身寸之二分，留七呼，若灸者可灸三壯。背俞當是風門，熱府，在第二椎下，兩傍各同身寸之一寸半。督脈，足太陽之會，剌可入同身寸之五分，留七呼，若灸者可灸五壯。驗今明堂中誥圖經不言背俞，未詳果何處也。』
　　《新校正》云：『按王注《水熱穴論》以風門熱府為背俞。
　　又注《氣穴論》以大杼為背俞，此注云未詳，三注不同，蓋疑之也。氣街在腹齊下，橫骨兩端，鼠鼷上同身寸之一寸，動應手，足陽明脈氣所發，剌可入同身寸之三分，留七呼，若灸者可灸五壯。三里在膝下同身寸之三寸，䯒外廉兩筋肉分間，足陽明脈之所入也，剌可入同身寸之一寸，留七呼，若灸者可灸三壯。巨虛上廉（上巨虛），足陽明與大腸合，在三里下，同身寸之三寸，足陽明脈氣所發，剌可入同身寸之八分，若灸者可灸三壯。巨虛下廉（下巨虛），足陽明與小腸合，在上廉下，同身寸之三寸，足陽明脈氣所發，刺可入同身寸之三分，若灸者可灸三壯。雲門，在巨骨下，胸中行兩傍。』
　　《新校正》云：『按《氣穴論》注胸中行兩傍，作俠任脈傍，橫去任脈，文雖異，穴之處所則同，相去同身寸之六寸，動脈應手。中府，當其下，同身寸之一寸。雲門，手太陰脈氣所發，舉臂取之，剌可入同身寸之七分，若灸者可灸五壯，驗今明堂中誥圖經不載。髃骨穴，尋其穴以瀉四支之熱，恐是肩髃穴，穴在肩端兩骨間，手陽明、蹻脈之會，剌可入同身寸之六分，留六呼，若灸者可灸三壯。委中，在足膝後屈處，膕中央約文中動脈。』
→【䯒〔骨行〕：音，ㄏㄥˊ。】
　　《新校正》云：『詳委中穴與氣穴注、骨空注、《剌瘧論》注并此，王氏四處注之，彼三注無足膝後屈處五字，與此注異者，非實有異，蓋注有詳略爾。足太陽脈之所入也，刺可入同身寸之五分，留七呼，若灸者可灸三壯。髓空者，正名腰俞，在脊中第二十一椎節下間，督脈氣所發，剌可入同身寸之二分。』
　　《新校正》云：『按《甲乙經》作二寸，《水熱穴論》注亦作二寸，《氣府論》注骨空論注作一分。留七呼，若灸者可灸三壯。五藏俞傍五者，謂魄戶、神堂、魂門、意舍、志室五穴也，在俠脊兩傍各相去同身寸之三寸，并足太陽脈氣所發也。魄戶，在第三椎下兩傍，正坐取之，剌可入同身寸之五分，若灸者可灸五壯。神堂，在第五椎下兩傍，剌可入同身寸之三分，若灸者可灸五壯。魂門，在第九椎下，兩傍正坐取之，剌可入同身寸之五分，若灸者可灸三壯。意舍，在第十一椎下兩傍，正坐取之，剌可入同身寸之五分，若灸者可灸三壯。志室，在第十四椎下兩傍，正坐取之，剌可入同身寸之五分，若灸者可灸三壯，是所謂此經之五十九剌法也。若《鍼經》所指五十九剌，則殊與此經不同，雖俱治熱病之要穴，然合用之理全向背，猶當以病候形證所應經，法即隨所證而剌之。』


熱病始手臂痛者，剌手陽明、太陰而汗出止①。熱病始于頭首者，剌項太陽而汗出止②。熱病始于足脛者，剌足陽明而汗出止③。熱病先身重、骨痛、耳聾、好暝，剌足少陰④。病甚為五十九剌⑤。熱病先眩冒而熱，胸脇滿，剌足少陰少陽⑥。


　　①手臂痛，列缺主之。列缺者，手太陰之絡，去腕上同身寸之一寸半，別走陽明者也，剌可入同身寸之三分，留三呼，若灸者可灸五壯。欲出汗，商陽主之，商陽者，手陽明脈之井，在手大指次指內側，去爪甲角如韭葉，手陽明脈之所出也，剌可入同身寸之一分，留一呼，若灸者可灸三壯。


　　②天柱主之。天柱在俠項後髮際大筋外廉陷者中，足太陽脈氣所發，剌可入同身寸之二分，留六呼，若灸者可灸三壯。


　　③《新校正》云：『按此條素問本無，《太素》亦無，今按《甲乙經》添入。』據經無正主穴，當補瀉井榮爾。
　　《新校正》云：『按《靈樞經》云：「熱病而身重、骨痛、耳聾而好暝，取之骨，以第四鍼索骨于腎，不得，索之土。」土，脾也。』


　　④如古法。


　　⑤亦井榮也。


太陽之脈色榮顴骨，熱病也①。榮未交②。曰今且得汗，待時而已③。與厥陰脈爭見者，死期不過三日④。其熱病內連腎，少陽之脈色也⑤。


　　①榮，飾也，謂赤色，見于顴骨，如榮飾也。顴骨，謂目下，當外眥也，太陽合火，故見色赤。
　　《新校正》云：『按楊上善云：「赤色榮顴者，骨熱病也。」與王氏之注不同。


　　②《新校正》云：『按《甲乙經》、《太素》作榮未天，下文榮未交亦作天。』


　　③榮一為營字之誤也。曰者，引古經法之端由也，言色雖明盛，但陰陽之氣不交錯者，故法云：『今且得汗之而已。待時者，謂肝病待甲乙，心病待丙丁，脾病待戊己，肺病待庚辛，腎病待壬癸。』是謂待時而已。所謂交者，次如下句。


　　④外見太陽之赤色，內應厥陰之弦脈，然太陽受病當傳入陽明，今反厥陰之脈來見者，是土敗而木賊之也，故死。然土氣已敗，木復狂行，木生數三，故期不過三日。


　　⑤病或為氣，恐字誤也。若赤色氣內連鼻兩傍者，是少陽之脈色，非厥陰色，何者？腎部近于鼻也。
　　《新校正》云：『詳或者欲改腎作鼻，按《甲乙經》、《太素》并作腎，楊上善云：『太陽水也，厥陰木也，水以生木，木盛水衰，故太陽水色見時，有木爭見者，水死，以其熱病內連于腎，腎為熱傷，故死。』本舊無少陽之脈色也六字，乃王氏所添，王注非當從上善之義。


少陽之脈色榮頰前，熱病也①。榮未交，曰今且得汗，待時而已。與少陰脈爭見者，死期不過三日②。熱病，氣穴三椎下間主胸中熱；四椎下間主鬲中熱，五椎下間主肝熱，六椎下間主脾熱，七椎下間主腎熱。榮在骶也③。項上三椎陷者中也④。頰下逆顴為大瘕，下牙車為腹滿，顴後為脇痛，頰上者，鬲上也⑤。


　　①頰前，即顴骨下近鼻兩傍也。
　　《新校正》云：『按《甲乙經》、《太素》，「前」字作「筋」。
　　楊上善云：「足少陽部在頰，赤色榮之，即知筋熱病也。」』


　　②少陽受病，當傳入于太陰，今反少陰脈來見，亦土敗而木賊之也。故死不過三日，亦木之數然。
　　《新校正》云：『詳或者欲改少陰作厥陰，按《甲乙經》、《太素》作少陰。
　　楊上善云：「少陽為木，少陰為水，少陽色見之時，有少陰爭見者，是母勝子，故木死。」王作此注亦非，舊本及《甲乙經》、《太素》并無期不過三日六字，此是王氏成足此文也。』


　　③脊節之謂椎。脊窮之謂骶。言腎熱之氣外通尾骶也。尋此文椎間所主神藏之熱，又不正當其藏俞而云，主療在理未詳。


　　④此舉數脊椎大法也。言三椎下間主胸中熱者，何以數之，言皆當以陷者中為氣發之所。


　　⑤此所以候面部之色，發明腹中之病診。
永康堂整體保健【Y.C.T】
             


