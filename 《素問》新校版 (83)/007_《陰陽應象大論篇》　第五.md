# 《陰陽應象大論篇》　第五

|**重廣補注黃帝內經素問卷　第二**|
|**啟玄子次注，林億、孫奇、高保衡等奉敕校正，孫兆重改誤。**|
|**《陰陽應象大論》《陰陽離合論》《陰陽別論》**|
|**《陰陽應象大論篇》　第五①**|
|【注】：①新校正云：『按《全元起本》在第九卷。』|
|黃帝曰：『陰陽者，天地之道也①。萬物之綱紀②，變化之父母③，生殺之本始④，神明之府也⑤。治病必求於本⑥。|
|【注】：①謂變化生成之道也。老子曰：『萬物負陰而抱陽，沖氣以為和。』易繫辭曰：『一陰一陽之謂道，此之謂也。』|
|②滋生之用也。陽與之正氣以生，陰為之主持以立，故為萬物之綱紀也。陰陽離合論曰：『陽與之正，陰為之主。』則謂此也。|
|③異類之用也。何者然？鷹化為鳩，田鼠化為鴽，腐草化為螢，雀入大水為蛤，雉入大水為蜃，如此皆異類，因變化而成有也。|
|④寒暑之用也。萬物假陽氣溫而生，因陰氣寒而死，故知生殺本始是陰陽之所運為也。|
|⑤府，宮府也。言所以生殺變化之多端者，何哉？以神明居其中也。下文曰：『天地之動靜，神明為之綱紀。』故易繫辭曰：『陰陽不測之謂神。』亦謂居其中也。新校正云：『詳陰陽至神明之府與天元紀大論同，注頗異。』|
|⑥陰陽與萬類生殺變化，猶然在於人身同相參合，故治病之道必先求之。|
|故積陽為天，積陰為地①。陰靜陽躁②，陽生陰長，陽殺陰藏③。陽化氣，陰成形④。寒極生熱，熱極生寒⑤。寒氣生濁，熱氣生清⑥，清氣在下則生飧泄，濁氣在上則生**䐜**脹⑦。此陰陽反作，病之逆從也⑧。|
|【注】：①言陰陽為天地之道者，何以此。|
|②言應物類運用之標格也。|
|③明前天地殺生之殊用也。神農曰：『天以陽生陰長，地以陽殺陰藏。』新校正云：『詳陰長陽殺之義，或者疑之。按周易八卦布四方之義，則可見矣。坤者，陰也，位西南隅，時在六月七月之交，萬物之所盛長也，安謂陰無長之理。乾者，陽也，位戍亥之分，時在九月十月之交，萬物之所收殺也，孰謂陽無殺之理。以是明之陰長陽殺之理可見矣。此語又見天元紀大論，其說自異。』|
|④明前萬物滋生之綱紀也。|
|⑤明前之大體也。|
|⑥言正氣也。|
|⑦熱氣在下，則榖不化，故飧泄。寒氣在上，則氣不散，故**䐜**脹。何者？以陰靜而陽躁也。|
|⑧反，謂反覆。作，謂作務。反覆作務則病如是。|
|故清陽為天，濁陰為地。地氣上為雲，天氣下為雨。雨出地氣，雲出天氣①。故清陽出上竅，濁陰出下竅②。清陽發腠理，濁陰走五藏③。清陽實四支，濁陰歸六府④。|
|【注】：①陰凝上結則合以成雲，陽散下流則注而為雨，雨從雲以施化，故言雨出地。雲憑氣以交合，故言雲出天，天地之理且然，人身清濁亦如是也。|
|②氣本乎天者親上，氣本乎地者親下，各從其類也。上竅謂耳、目、鼻、口，下竅謂前陰、後陰。|
|③腠理謂滲泄之門，故清陽可以散發，五藏為包藏之所，故濁陰可以走之。|
|④四支外動，故清陽實之。六府內化，故濁陰歸之。|
|水為陰，火為陽①。陽為氣，陰為味②。味歸形，形歸氣，氣歸精，精歸化③。精食氣，形食味④。化生精，氣生形⑤。味傷形，氣傷精⑥。精化為氣，氣傷於味⑦。陰味出下竅，陽氣出上竅⑧。味厚者為陰，薄為陰之陽；氣厚者為陽，薄為陽之陰⑨。味厚則泄，薄則通，氣薄則發泄，厚則發熱⑩。|
|【注】：①水寒而靜，故為陰，火熱而躁，故為陽。|
|②氣惟散佈，故陽為之，味曰從形，故陰為之。|
|③形食味，故味歸形，氣養形，故形歸氣，精食氣，故氣歸精，化生精，故精歸化。|
|④氣化則精生，味和則形長，故云食之也。|
|⑤精微之液，惟血化而成，形質之有，資氣行營立，故斯二者各奉生乎？|
|⑥過其節也。|
|⑦精承化養則食氣，精若化生則不食氣，精血內結，鬱為穢腐，攻胃則五味倨然不得入也。女人重身，精化百日，皆傷於味也。|
|⑧味有質故下流於便瀉之竅，氣無形故上出於呼吸之門。|
|⑨陽為氣，氣厚者為純陽，陰為味，味厚者為純陰，故味薄者為陰中之陽氣，薄者為陽中之陰。|
|⑩陰氣潤下，故味厚則泄利；陽氣炎上，故氣厚則發熱。味薄為陰少，故通泄，氣薄為陽少，故汗出發泄，謂汗出也。|
|壯火之氣衰，少火之氣壯①。壯火食氣，氣食少火；壯火散氣，少火生氣②。|
|【注】：①火之壯者，壯已必衰，火之少者，少已則壯。|
|②氣生壯火，故云壯火食氣；少火滋氣，故云氣食少火。以壯火食氣，故氣得壯火則耗散；以少火益氣，故氣得少火則生長，人之陽氣壯少亦然。|
|氣味辛甘發散為陽，酸苦湧泄為陰①。陰勝則陽病，陽勝則陰病②。陽勝則熱，陰勝則寒③。重寒則熱，重熱則寒④。寒傷形，熱傷氣⑤。氣傷痛，形傷腫⑥。故先痛而後腫者，氣傷形也；先腫而後痛者，形傷氣也⑦。|
|【注】：①非惟氣味分正陰陽，然辛甘酸苦之中，復有陰陽之殊氣爾。何者？辛散甘緩，故發散為陽；痠收苦泄，故湧泄為陰。|
|②勝則不病，不勝則病。|
|③是則太過而致也。新校正云：『按《甲乙經》作陰病則熱，陽病則寒，文異意同。』|
|④物極則反，亦猶壯火之氣衰，少火之氣壯也。|
|⑤寒則衛氣不利，故傷形；熱則榮氣內消，故傷氣。雖陰成形陽化氣，一過其節則形氣被傷。|
|⑥氣傷則熱結於肉分，故痛；形傷則寒薄於皮腠，故腫。|
|⑦先氣證而病形，故曰氣傷形；先形證而病氣，故曰形傷氣。|
|風勝則動①。熱勝則腫②。燥勝則乾③。寒勝則浮④。濕勝則濡寫⑤。|
|【注】：①風勝則庶物皆搖，故為動。新校正云：『按左傳曰風淫末疾即此義也。』|
|②熱勝則陽氣內鬱，故洪腫暴作，甚則榮氣逆於肉理，聚為癰膿之腫。|
|③燥勝則津液竭涸，故皮膚乾燥。|
|④寒勝則陰氣結於玄府，玄府閉密陽氣內攻，故為浮。|
|⑤濕勝則內攻於脾胃，脾胃受濕則水榖不分，水榖相和，故大腸傳道而注寫也。以濕內盛而寫，故謂之濡寫。新校正云：『按左傳曰雨淫腹疾則其義也。風勝則動至此五句與天元紀大論文重，彼注頗詳矣。』|
|天有四時五行，以生長收藏，以生寒暑燥濕風①。人有五藏，化五氣，以生喜怒悲憂恐②。故喜怒傷氣，寒暑傷形③。暴怒傷陰，暴喜傷陽④。厥氣上行，滿脈去形⑤。喜怒不節，寒暑過度，生乃不固⑥。故重陰必陽，重陽必陰⑦。故曰冬傷於寒，春必溫病⑧。春傷於風，夏生飧泄⑨。夏傷於暑，秋必痎瘧⑩。秋傷於濕，冬生欬嗽⑪。|
|【注】：①春生、夏長、秋收、冬藏謂四時之生長收藏。冬水寒，夏火暑，秋金燥，春木風，長夏土濕，謂五行之寒暑濕燥風也。然四時之氣，土雖寄王原其所主，則濕屬中央，故云五行以生寒暑燥濕風五氣也。|
|②五藏，謂肝、心、脾、肺、腎。五氣，謂喜、怒、悲、憂、恐。然是五氣更傷五藏之和氣矣。新校正云：『按天元紀大論悲作思，又本篇下文，肝在志為怒，心在志為喜，脾在志為思，肺在志為憂，腎在志為恐，玉機真藏論作悲，諸論不同。皇甫士安甲已經精神五藏篇具有其說，蓋言悲者，以悲能勝怒，取五志迭相勝而為言也。舉思者，以思為脾之志也。各舉一則，義俱不足，兩見之則互相成義也。』|
|③喜怒之所生，皆生於氣，故云喜怒傷氣；寒暑之所勝，皆勝於形，故云寒暑傷形，近取舉凡則如斯矣。細而言者，則熱傷於氣，寒傷於形。|
|④怒則氣上，喜則氣下，故暴卒。氣上則傷陰，暴卒，氣下則傷陽。|
|⑤厥，氣逆也。逆氣上行，滿於經絡，則神氣浮越，去離形骸矣。|
|⑥　《靈樞經》曰：『智者之養生也，必順四時而適寒暑，和喜怒而安居處，然喜怒不恒，寒暑過度，天真之氣何可久長。』|
|⑦言傷寒傷暑亦如是。|
|⑧夫傷於四時之氣，皆能為病。以傷寒為毒者，最為殺厲之氣，中而即病，故曰傷寒。不即病者，寒毒藏於肌膚，至春變為溫病，至夏變為暑病，故養生者必慎傷於邪也。|
|⑨風中於表，則內應於肝，肝氣乘脾，故飧泄。新校正云：『按生氣通天論云：春傷於風，邪氣留連，乃為洞泄。』|
|⑩夏暑已甚，秋熱復壯，兩熱相攻，故為痎瘧。痎，瘦也。|
|⑪秋濕既多，冬水復王，水濕相得，肺氣又衰，故冬寒甚則為嗽。新校正云：『按生氣通天論云：秋傷於濕，上逆而欬，發為痿厥。』|
|帝曰：『余聞上古聖人，論理人形，列別藏府，端絡經脈，會通六合，各從其經，氣穴所發，各有處名，谿谷屬骨，皆有所起，分部逆從，各有條理，四時陰陽，盡有經紀，外內之應，皆有表裏，其信然乎①？』|
|岐伯對曰：『東方生風②。風生木③，木生痠④，酸生肝⑤，肝生筋⑥，筋生心⑦，肝主目⑧，其在天為玄⑨，在人為道⑩，在地為化⑪，化生五味⑫。|
|【注】：①六合，謂十二經脈之合也。《靈樞經》曰：『太陰、陽明為一合，少陰、太陽為一合，厥陰、少陽為一合，手足之脈各三，則為六合也。』手厥陰，則心包胳脈也。氣穴論曰：『肉之小會為谷，肉之小會為谿，肉分之間，谿谷之會，以行榮衛，以會大氣。』屬骨者，為骨相連屬。處表裏者，諸陽經脈皆為表，諸陰經脈皆為裏。新校正云：『詳帝曰：至信其然乎！《全元起本》及《太素》在上古聖人之教也上。』|
|②陽氣上騰，散為風也。風者，天之號令。風為教始，故生自東方。|
|③風鼓木榮，則風生木也。|
|④凡物之味酸者，皆木氣之所生也。尚書洪範曰：『曲直作酸。』|
|⑤生，謂生長也。凡味之痠者，皆先生長於肝。|
|⑥肝之精氣，生養筋也。|
|⑦陰陽書曰：『木生火，然肝之木氣內養筋已，乃生心也。』|
|⑧目見日明，類齊同也。|
|⑨玄，謂玄冥，言天色高遠，尚未盛明也。|
|⑩道，謂道化。以道而化人，則歸從。|
|⑪化，謂造化也。庶類時育，皆造化者也。|
|⑫萬物生，五味具，皆變化為母，而使生成也。|
|道生智①，玄生神②，神在天為風③，在地為木④，在體為筋⑤，在藏為肝⑥，在色為蒼⑦，在音為角⑧，在聲為呼⑨，在變動為握⑩，在竅為目⑪，在味為酸⑫，在志為怒⑬。怒傷肝⑭，悲勝怒⑮，風傷筋⑯，燥勝風⑰，酸傷筋⑱，辛勝酸⑲。|
|【注】：①智從正化而有，故曰道生智。|
|②玄冥之內，神處其中，故曰玄生神。|
|③飛揚鼓坼，風之用也。然發而周遠，無所不通，信乎神化而能爾。|
|④柔軟曲直，木之性也。新校正云：『詳其在天至為木，與天元紀大論同，注頗異。』|
|⑤束絡連綴而為力也。|
|⑥其鬼魂也，　道經義曰：『魂居肝，魂靜則至道不亂。』|
|⑦蒼，謂薄青色，象木色也。|
|⑧角，謂木音，調而直也。樂記曰：『角亂則憂，其民怨。』|
|⑨呼，謂呼，亦謂之嘯。|
|⑩握所以牽就也。新校正云：『按楊上善云：握、憂、噦、欬、慄五者，改志而有，名曰變動也。』|
|⑪目所以司見形色。|
|⑫酸可用收斂也。|
|⑬怒所以禁非也。|
|⑭雖志為怒，甚則自傷。|
|⑮悲則肺金並於肝木，故勝怒也。宣明五藏篇曰：『精氣並於肺則悲。』新校正云：『詳五志云：怒、喜、思、憂、恐，悲當云憂，今變憂為悲者，蓋以恚憂而不解則傷意，悲哀而動中則傷魂，故不云憂也。』|
|⑯風勝則筋絡拘急。新校正云：『按五運行大論曰：風傷肝。』|
|⑰燥為金氣，故勝木風。|
|⑱過：節也。|
|⑲辛金味，故勝木酸。|
|南方生熱①，熱生火②，火生苦③，苦生心④，心生血⑤，血生脾⑥，心主舌⑦，其在天為熱⑧，在地為火⑨，在體為脈⑩，在藏為心⑪，在色為赤⑫，在音為徵⑬，在聲為笑⑭，在變動為憂⑮，在竅為舌⑯，在志為喜⑰，在味為苦⑱。|
|【注】：①陽氣炎燥，故生熱。|
|②鑽燧改火，惟熱是生。|
|③凡物之味苦者，皆火氣之所生也。尚書洪範曰：『炎上作苦。』|
|④凡味之苦者，皆先生長於心。|
|⑤心之精氣，生養血也。|
|⑥陰陽：書曰：『火生土。然心火之氣，內養血已，乃生脾土。』新校正云：『按《太素》血作脈。』|
|⑦心別是非，舌以言事，故主舌。|
|⑧暄暑熾燠，熱之用也。|
|⑨炎上翕赩，火之性也。|
|⑩通行榮衛而養血也。|
|⑪其神，心也。道經義曰：『神處心神，守則血氣流通。』|
|⑫象火色。|
|⑬徵謂火音，和而美也。樂記曰：『徵亂則哀其事勤。』|
|⑭笑，喜聲也。|
|⑮憂可以成務。新校正云：『按楊上善云：心之憂，在心變動；肺之憂，在肺之志，是則肺主於秋，憂為正也。心主於夏，變而生憂也。』|
|⑯舌所以司辨五味也。金匱真言論曰：『南方赤色，入通於心，開竅於耳，尋其為竅則舌，義便乖，以其主味，故云舌也。』|
|⑰苦可用燥泄也。|
|⑱喜所以和樂也。|
|喜傷心①，恐勝喜②，熱傷氣③，寒勝熱④，苦傷氣⑤，鹹勝苦⑥。|
|【注】：①雖志為喜，甚則自傷。|
|②恐則腎水並於心火，故勝喜也。宣明五氣篇曰：『精氣並於腎則恐。』|
|③熱勝則喘息促急。|
|④寒為水氣，故勝火熱。|
|⑤以火生也。新校正云：『詳此篇論所傷之旨，其例有三，東方云風傷筋，酸傷筋。中央云濕傷肉，甘傷肉，是自傷者也。南方云熱傷氣，苦傷氣。北方云寒傷血，鹹傷血，是傷已所勝。西方云熱傷皮毛，是被勝傷己，辛傷皮毛，是自傷者也。凡此五方所傷，有此三例不同，《太素》則俱雲自傷。』|
|⑥鹹水味，故勝火苦。|
|中央生濕①，濕生土②，土生甘③，甘生脾④，脾生肉⑤，肉生肺⑥，脾主口⑦，其在天為濕⑧，在地為土⑨，在體為肉⑩，在藏為脾⑪，在色為黃⑫，在音為宮⑬，在聲為歌⑭，在變動為噦⑮，在竅為口⑯，在味為甘⑰，在志為思⑱。|
|【注】：①陽氣盛薄，陰氣固升，升薄相合，故生濕也。易義曰：『陽上薄陰，陰能固之，然後蒸而為雨，明濕生於固陰之氣也。』新校正云：『按楊上善云：六月四陽二陰合蒸，以生濕氣也。』|
|②土濕則固，明濕生也。新校正云：『按楊上善云四陽二陰合而為濕，蒸腐萬物成土也。』|
|③凡物之味甘者，皆土氣之所生也。尚書洪範曰：『稼穡作甘。』|
|④凡味之甘者，皆先生長於脾。|
|⑤脾之精氣，生養肉也。|
|⑥陰陽書曰：『土生金。』然脾土之氣，內養肉已，乃生肺金。|
|⑦脾受水穀，口納五味，故主口。|
|⑧霧露雲雨，濕之用也。|
|⑨安靜稼穡，土之德也。|
|⑩覆裏筋骨，充其形也。|
|⑪其神，意也。道經義曰：『意託脾意，寧則智無散越。』|
|⑫象土色也。|
|⑬宮，謂土音，大而和也。樂記曰：『宮亂則荒其君驕。』|
|⑭歌，嘆聲也。|
|⑮噦，謂噦噫，胃寒所生。新校正云：『詳王謂噦為噦噫，噫非噦也。按楊上善云：噦，氣忤也。』|
|⑯口所以司納水榖。|
|⑰甘可用寬緩也。|
|⑱思所以知遠也。|
|思傷脾①，怒勝思②，濕傷肉③，風勝濕④，甘傷肉⑤，酸勝甘⑥。|
|【注】：①雖志為思，甚則自傷。|
|②怒則不思勝可知矣。|
|③脾主肉而惡濕，故濕勝則肉傷。|
|④風為木氣，故勝土濕。|
|⑤亦過節也。新校正云：『按五運行大論云：甘傷脾。』|
|⑥酸木味，故勝土甘。|
|西方生燥①，燥生金②，金生辛③，辛生肺④，肺生皮毛⑤，皮毛生腎⑥。|
|【注】：①天氣急切，故生燥。|
|②金燥有聲，則生金也。|
|③凡物之味辛者，皆金氣之所生也。尚書洪範曰：『從革作辛。』|
|④凡味之辛者，皆先生長於肺。|
|⑤肺之精氣，生養皮毛。|
|⑥陰陽書曰：『金生水。』然肺金之氣，養皮毛已，乃生腎水。|
|肺主鼻①，其在天為燥②，在地為金③，在體為皮毛④，在藏為肺⑤，在色為白⑥，在音為商⑦，在聲為哭⑧，在變動為欬⑨，在竅為鼻⑩，在味為辛⑪，在志為憂⑫。|
|【注】：①肺藏氣，鼻通息，故主鼻。|
|②輕急勁強，燥之用也。|
|③堅勁從革，金之性也。|
|④包藏膚腠扞（ㄏㄢˋ）其邪也。|
|⑤其神，魄也。道經義曰：『魄在肺，魄安則德修壽延。』|
|⑥象金色。|
|⑦商謂金聲，輕而勁也。樂記曰：『商亂則陂其官壞。』|
|⑧哭，哀聲也。|
|⑨欬，謂欬嗽，所以利咽喉也。|
|⑩鼻所以司嗅呼吸。|
|⑪辛可用散潤也。|
|⑫憂，深慮也。|
|憂傷肺①，喜勝憂②，熱傷皮毛③，寒勝熱④，辛傷皮毛⑤，苦勝辛⑥。|
|【注】：①雖志為憂，過則損也。|
|②喜則心火並於肺金，故勝憂也。宣明五氣篇曰：『精氣並於心則喜。』|
|③熱從火生，耗津液故。|
|④陰制陽也。新校正云：『按《太素》作燥傷皮毛，熱勝燥。又按王注五運行大論云：火有二別，故此再舉熱傷之形證。』|
|⑤過而招損。|
|⑥苦火味，故勝金辛。|
|北方生寒①，寒生水②，水生鹹③，鹹生腎④，腎生骨髓⑤，髓生肝⑥。|
|【注】：①陰氣凝冽，故生寒也。|
|②寒氣盛凝，變為水。|
|③凡物之味鹹者，皆水氣之所生也。尚書洪範曰：『潤下作鹹。』|
|④凡味之鹹者，皆生長於腎。|
|⑤腎之精氣，生養骨髓。|
|⑥陰陽書曰：『水生木。』然腎水之氣養骨髓已，乃生肝木。|
|腎主耳①，其在天為寒②，在地為水③，在體為骨④，在藏為腎⑤，在色為黑⑥。|
|【注】：①腎屬北方，位居幽暗，聲入，故主耳。|
|②凝清慘冽，寒之用也。|
|③清潔潤下，水之用也。|
|④端直貞幹，以立身也。|
|⑤其神，志也。道經義曰：『志藏腎。』志營則骨髓滿實。|
|⑥象水色。|
|在音為羽①，在聲為呻②，在變動為慄③，在竅為耳④，在味為鹹⑤，在志為恐⑥。|
|【注】：①羽謂水音，沈而深也。樂記曰：『羽亂則危，其財匱。』|
|②呻，吟聲也。|
|③慄，謂戰慄甚。寒、大恐而悉有之。|
|④耳所以司聽五音。新校正云：『按金匱真言論云：開竅於二陰。蓋以心寄竅於耳，故與此不同。』|
|⑤鹹可用柔耎也。|
|⑥恐，所以懼惡也。|
|恐傷腎①，思勝恐②，寒傷血③，燥勝寒④，鹹傷血⑤，甘勝鹹⑥。|
|【注】：①恐而不已，則內感於腎，故傷也。《靈樞經》曰：『恐懼而不解則傷精。』明感腎也。|
|②思深慮遠，則見事源，故勝恐也。|
|③寒則血凝，傷可知也。新校正云：『按《太素》血作骨。』|
|④燥從熱生，故勝寒也。新校正云：『按《太素》燥作濕。』|
|⑤食鹹而渴，傷血可知。新校正云：『按《太素》血作骨。』|
|⑥甘土，土故勝水鹹。新校正云：『詳自前岐伯對曰至此與五運行論同，兩注頗異，當並用之。』|
|故曰：『天地者，萬物之上下也①。陰陽者，血氣之男女也②。左右者，陰陽之道路也③。水火者，陰陽之徵兆也④。陰陽者，萬物之能始也⑤。』故曰：『陰在內，陽之守也，陽在外，陰之使也⑥。』|
|【注】：①觀其覆載，而萬物之上下可見矣。|
|②陰主血，陽主氣，陰生女，陽生男。|
|③陰陽間氣，左右循環，故左右為陰陽之道路也。新校正云：『詳間氣之說，具六微旨大論中楊上善云：陰氣右行，陽氣左行。』|
|④觀水火之氣，則陰陽徵兆可明矣。|
|⑤謂能為變化之、生成之元始。新校正云：『詳天地者至萬物之能始，與天元紀大論同，注頗異，彼無“陰陽者血氣之男女”一句，又以“金木者，生成之終始”代“陰陽者，萬物之能始”。』|
|⑥陰靜，故為陽之鎮守，陽動，故為陰之役使。|
|帝曰：『法陰陽奈何？』|
|岐伯曰：『陽勝則身熱，腠理閉，喘麤為之俛仰，汗不出而熱，齒乾，以煩寃腹滿死，能冬不能夏①。陰勝則身寒，汗出身常清，數慄而寒，寒則厥，厥則腹滿死②，能夏不能冬③。此陰陽更勝之變，病之形能也。』|
|【注】：①陽勝故能冬，熱甚故不能夏。|
|②厥，謂氣逆。|
|③陰勝故能夏，寒甚故不能冬。|
|帝曰：『調此二者奈何①？』|
|岐伯曰：『能知七損八益，則二者可調，不知用此，則早衰之節也②。年四十，而陰氣自半也，起居衰矣③。年五十，體重，耳目不聦明矣④。年六十，陰痿，氣大衰，九竅不利，下虛上實，涕泣俱出矣⑤。|
|【注】：①調，謂順天癸性，而治身之血氣、精氣也。|
|②用，謂房色也。女子以七七為天癸之終，丈夫以八八為天癸之極。然知八可益，知七可損，則各隨氣分脩養天真，終其天年以度百歲。上古天真論曰：『女子二七天癸至，月事以時下，丈夫二八天癸至，精氣溢瀉。然陰七可損，則海滿而血自下，陽八宜益，交會而泄精，由此則七損八益理可知矣。』|
|③耗故陰減，中乾故氣力始衰。《靈樞經》曰：『人年四十，腠理始疏，榮華稍落，髮斑白。』由此之節言之，亦起居衰之次也。|
|④衰之漸也。|
|⑤衰之甚矣。|
|故曰：『知之則強，不知則老①。』故同出而名異耳②。智者察同，愚者察異③。愚者不足，智者有餘④。有餘則耳目聦明，身體輕強，老者復壯，壯者益治⑤。是以聖人為無為之事，樂恬憺之能，從欲快志於虛無之守，故壽命無窮與天地終，此聖人之治身也⑥。|
|【注】：①知，謂知七損八益，全形保性之道也。|
|②同，謂同於好欲。異，謂異其老壯之名。|
|③智者察同欲之閒，而能性道，愚者見形容別異，方乃効之。自性則道益有餘，放効則治生不足。|
|④先行，故有餘，後學，故不足。|
|⑤夫保性全形，蓋由知道之所致也。故曰：『道者不可斯須離，可離非道。』此之謂也。|
|⑥聖人不為無益以害有益，不為害性而順性，故壽命長遠與天地終。庚桑楚曰：『聖人之於聲色嗞味也，利於性則取之，害於性則損之，此全性之道也。』書曰：『不作無益害有益也。』|
|天不足西北，故西北方陰也，而人右耳目不如左明也①。地不滿東南，故東南方，陽也，而人左手足不如右強也②。』|
|【注】：①在上，故法天。|
|②在下，故法地。|
|帝曰：『何以然？』|
|岐伯曰：『東方，陽也。陽者，其精並於上，並於上則上明而下虛，故使耳目聦明而手足不便也。西方，陰也。陰者其精並於下，並於下則下盛而上虛，故其耳目不聦明而手足便也。故俱感於邪，其在上則右甚，在下則左甚，此天地陰陽所不能全也，故邪居之①。故天有精，地有形，天有八紀，地有五里②。故能為萬物之父母③。清陽上天，濁陰歸地④。是故天地之動靜，神明為之綱紀⑤。故能以生長收藏，終而復始⑥。|
|【注】：①夫陰陽之應天地，猶水之在器也。器圓則水圓，器曲則水曲，人之血氣亦如是，故隨不足則邪氣留居之。|
|②陽為天，降精氣以施化；陰為地，布和氣以成形。五行為生育之井里，八風為變化之綱紀。八紀：謂八節之紀。五里：謂五行化育之里。|
|③陽天化氣，陰地成形，五里運行，八風鼓折，收藏生長，無替時宜，夫如是，故能為萬物變化之父母也。|
|④所以能為萬物之父母者何？以有是之升降也。|
|⑤清陽上天，濁陰歸地，然其動靜誰所主司，蓋由神明之綱紀爾。上文曰：『神明之府。』此之謂也。|
|⑥神明之運，為乃能如是。|
|惟賢人上配天以養頭，下象地以養足，中傍人事以養五藏①。天氣通於肺②。地氣通於嗌③。風氣通於肝④。雷氣通於心⑤。穀氣通於脾⑥。雨氣通於腎⑦。|
|【注】：①頭圓，故配天；足方，故象地。人事更易，五藏遞遷，故從而養也。|
|②居高故。|
|③次下故。|
|④風生木故。|
|⑤雷象火之有聲故。|
|⑥穀空虛，脾受納故。|
|⑦腎主水故。新校正云：『按千金方云：風氣應於肝，雷氣動於心，穀氣感於脾，雨氣潤於腎。』|
|六經為川①。腸胃為海②。九竅為水注之氣③。以天地為之陰陽④。陽之汗，以天地之雨名之⑤。陽之氣，以天地之疾風名之⑥。暴氣象雷⑦。逆氣象陽⑧。|
|【注】：①流注不息故。|
|②以皆受納也。《靈樞經》曰：『胃為水榖之海。』|
|③清明者：象水之內明。流注者：象水之流注。|
|④以人事配象，則近指天地以為陰陽。|
|⑤夫人汗泄於皮腠者，是陽氣之發泄爾。然其取類於天地之間，則雲騰雨降而相似也。故曰：『陽之汗，以天地之雨名之。』|
|⑥陽氣散發，疾風飛揚，故以應之。舊經無名之二字，尋前類例故加之。|
|⑦暴氣故擊鳴轉有聲故。|
|⑧逆氣陵上，陽氣亦然。|
|故治不法天之紀，不用地之理，則災害至矣①。故邪風之至，疾如風雨②。故善治者，治皮毛③，其次治肌膚④，其次治筋脈⑤，其次治六府⑥，其次治五藏。治五藏者，半死半生也⑦。|
|【注】：①背天之紀，違地之理，則六經反作，五氣更傷。真氣既傷，則災害之至可知矣。新校正云：『按上文天有八紀，地有五里。此文注中理字當作里。』|
|②至，謂至於身形。|
|③止於萌也。|
|④救其已生。|
|⑤攻其已病。|
|⑥治其已甚。|
|⑦治其已成。神農曰：『病勢已成，可得半愈。』然初成者獲愈，固久者伐形。故治五藏者，半生半死也。|
|故天之邪氣，感則害人五藏①。水榖之寒熱，感則害於六府②。地之濕氣，感則害皮肉筋脈③。|
|【注】：①四時之氣，八正之風，皆天邪也。金匱真言論曰：『八風發邪，以為經風，觸五藏，邪氣發病。』故天之邪氣感則害人五藏。|
|②熱傷胃及膀胱，寒傷腸及膽氣。|
|③濕氣勝，則榮衛之氣不行，故感則害於皮肉筋脈。|
|故善用鍼者，從陰引陽，從陽引陰，以右治左，以左治右，以我知彼，以表知裏，以觀過與不及之理，見微得過，用之不殆①。善診者，察色按脈，先別陰陽②，審清濁而知部分③，視喘息聽音聲而知所苦④，觀權衡規矩而知病所主⑤，按尺寸觀浮沈滑濇，而知病所生以治⑥。無過以診，則不失矣⑦。|
|【注】：①深明故也。|
|②別於陽者，則知病處；別於陰者，則知死生之期。|
|③謂察色之青赤黃白黑也。部分，謂藏府之位可占候處。|
|④謂聽聲之宮商角徵羽也。視喘息，謂候呼吸之長短也。|
|⑤權：謂秤權。衡：謂星衡。規：謂圓形。矩：謂方象。然權也者，所以察中外，衡也者，所以定高卑，規也者，所以表柔虛，矩也者，所以明強盛。脈要精微論曰：『以春應中規，言陽氣柔軟；以夏應中矩，言陽氣盛強；以秋應中衡，言陰升陽降氣有高下；以冬應中權，言陽氣居下也。』故善診之用，必備見焉。所主者，謂應四時之氣所主，生病之在高下中外也。|
|⑥浮沈滑濇，皆脈象也。浮脈者，浮於手下也。沈脈者，按之乃得也。滑脈者，往來易。濇脈者，往來難。故審尺寸，觀浮沈而知病之所生，以治之也。新校正云：『按《甲乙經》作知病所在，以治則無過，下無過二字續此為句。』|
|⑦有過無過皆以診知，則所主治無誤失也。|
|故曰病之始起也，可刺而已①。其盛，可待衰而已②。故因其輕而揚之③。因其重而減之④。因其衰而彰之⑤。|
|【注】：①以輕微也。|
|②病盛取之，毀傷真氣，故其盛者，必可待衰。|
|③輕者發揚則邪去。|
|④重者節減去之。|
|⑤因病氣衰，攻令邪去，則真氣堅固，血色彰明。|
|形不足者，溫之以氣；精不足者，補之以味①。其高者，因而越之②。其下者，引而竭之③。中滿者，瀉之於內④。其有邪者，漬形以為汗⑤。其在皮者，汗而發之⑥。其慓悍者，按而收之⑦。其實者，散而瀉之⑧。|
|【注】：①氣，謂衞氣。味，謂五藏之味也。《靈樞經》曰：『衞氣者，所以溫分肉而充皮膚，肥腠理而司開闔。』故衞氣溫，則形分足矣。上古天真論曰：『腎者主水，受五藏六府之精而藏之，故五藏盛乃能瀉。』由此則精不足者，補五藏之味也。|
|②越，謂越揚也。|
|③引，謂泄引也。|
|④內，謂腹內。|
|⑤邪，謂風邪之氣，風中於表，則汗而發之。|
|⑥在外，故汗發泄也。|
|⑦慓，疾也。悍，利也。氣候疾利，則按之以收斂也。|
|⑧陽實則發散，陰實則宣瀉，故下文。|
|審其陰陽，以別柔剛①。陽病治陰，陰病治陽②。定其血氣，各守其鄉③。血實宜決之④。氣虛宜**﹝制牛﹞**引之⑤。|
|【注】：①陰曰柔，陽曰剛。|
|②所謂從陰引陽，從陽引陰，以右治左，以左治右者也。|
|③鄉，謂本經之氣位。|
|④決，謂決破其血。|
|⑤**﹝制牛﹞**讀為導。導引則氣行條暢。新校正云：『按《甲乙經》“**﹝制^牛﹞**”作“掣”。』|


