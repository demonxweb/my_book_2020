# 《玉版論要篇》　第十五



**《玉版論要篇》　第十五①**


---
- ①《新校正》云：『按《全元起本》在第二卷。』


黃帝問曰：『余聞揆度、奇恒，所指不同，用之奈何？』


岐伯對曰：『揆度者，度病之淺深也。奇恒者，言奇病也。請言道之至數，五色脈變，揆度奇恒道在于一①。神轉不回，回則不轉，乃失其機②。至數之要，迫近以微③。著之玉版，命曰合玉機④。
- ①一，謂色脈之應也。知色脈之應，則可以揆度奇恒矣。《新校正》云：『按《全元起本》「請」作「謂」。』
- ②血氣者，神氣也。《八正神明論》曰：『血氣者，人之神不可不謹養也。』夫血氣應順四時遞遷，囚王循環，五氣無相奪倫，是則神轉不回也。回，謂卻行也。然血氣隨王不合卻行，卻行則反常，反常則回而不轉也，回而不轉乃失生氣之機矣。何以明之，夫木衰則火王，火衰則土王，土衰則金王，金衰則水王，水衰則木王，終而復始循環，此之謂神轉不回也。若木衰水王，水衰金王，金衰土王，土衰火王，火衰木王，此之謂回而不轉也。然反天常軌，生之何有耶？
- ③言五色五脈變化之要道，迫近于天常而又微妙。
- ④玉機篇名也。言以此回轉之要旨，著之玉版合同于玉機論文也。《新校正》云：『詳道之至數，至此與《玉機真藏論》文相重，注頗不同。』


容色見上下左右，各在其要①。其色見淺者，湯液主治，十日已②。其見深者，必齊主治，二十一日已③。其見大深者，醪酒主治，百日已④。色夭面脫不治⑤。百日盡已⑥。脈短，氣絕，死⑦。病溫，虛甚，死⑧。
- ①容色者，他氣也。如肝木部內見赤黃白黑色，皆謂他氣也。餘藏率如此例，所見皆在明堂上下左右，要察候處，故云各在其要。《新校正》云：『按《全元起本》「容」作「客」，視色之法具《甲乙經》中。』
- ②色淺則病輕，故十日乃已。
- ③色深則病甚，故必終齊乃已。
- ④病深甚故日多。
- ⑤色見大深兼之夭惡，面肉又脫，不可治也。
- ⑥色不夭，面不脫，治之百日盡可已。《新校正》云：『詳色夭面脫，雖不治，然期當百日乃已盡也。』
- ⑦脈短已虛，加之漸絕，真氣將竭，故必死。
- ⑧甚虛而病溫，溫氣內涸其精血故死。


色見上下左右，各在其要，上為逆，下為從①。女子右為逆，左為從；男子左為逆，右為從②。易，重陽死，重陰死③。陰陽反他④，治在權衡相奪。奇恒事也，揆度事也⑤。
- ①色見于下者，病生之氣也，故從。色見于上者，傷神之兆也，故逆。
- ②左為陽，故男子右為從而左為逆；右為陰，故女子右為逆而左為從。
- ③女子色見于左，男子色見于右，是變易也。男子色見于左是曰重陽，女子色見于右是曰重陰，氣極則反，故皆死也。
- ④《新校正》云：『按《陰陽應象大論》云：「陰陽反作。」』
- ⑤權衡相奪，謂陰陽二氣不得高下之宜，是奇于恒常之事，當揆度其氣，隨宜而處療之。


搏脈痺躄，寒熱之交①。脈孤為消氣，虛泄為奪血②。孤為逆，虛為從③。行奇恒之法，乙太陰始④。行所不勝曰逆，逆則死⑤。行所勝曰從，從則活⑥。
- ①脈擊搏于手而病痺及攣躄者，皆寒熱之氣交合所為，非邪氣虛實之所生也。
- ②夫脈有表無裏，有裏無表，皆曰孤亡之氣也。若有表有裏而氣不足者，皆曰虛衰之氣也。
- ③孤無所依，故曰逆。虛衰可復，故曰從。
- ④凡揆度奇恒之法，先以氣口太陰之脈定四時之正氣，然後度量奇恒之氣也。
- ⑤木見金脈，金見火脈，火見水脈，水見土脈，土見木脈，如是皆行所不勝也，故曰逆。賊勝不已，故逆則死焉。
- ⑥木見水火土脈，火見金土木脈，土見金水火脈，金見土木水脈，水見金火木脈，如是者皆可勝之脈，故曰從，從則無所尅殺傷敗，故從則活也。


八風四時之勝，終而復始①。逆行一過，不復可數，論要畢矣②。
- ①以不越于五行，故雖相勝，猶循環終而復始也。
- ②過，謂遍也。然逆行一過，遍于五氣者，不復可數，為平和矣。


永康堂整體保健【Y.C.T】


