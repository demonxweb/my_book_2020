# 《鍼解篇》　第五十四

|**《鍼解篇》　第五十四①**|
|①《新校正》云：『按《全元起本》在第六卷。』|
|黃帝問曰：『願聞九鍼之解，虛實之道？』|
|岐伯對曰：『刺虛則實之者，鍼下熱也，氣實乃熱也；滿而泄之者，鍼下寒也，氣虛乃寒也；菀陳則除之者，出惡血也①。邪勝則虛之者，出鍼勿按②。徐而疾，則實者徐出鍼，而疾按之；疾而徐，則虛者疾出鍼，而徐按之③。言實與虛者，寒溫，氣多少也④。若無若有者，疾不可知也⑤。察後與先者，知病先後也⑥。為虛與實者，工勿失其法⑦。若得若失者，離其法也⑧。|
|①菀，積也。陳，久也。除，去也。言絡脈之中血積而久者，鍼刺而除去之也。|
|②邪者，不正之目，非本經氣，是則謂邪，非言鬼毒精邪之所勝也，出鍼勿按，穴俞且開，故得經虛，邪氣發泄也。|
|③徐出，謂得經氣已久乃出之。疾按，謂鍼出穴已，速疾按之，則真氣不泄，經脈氣全，故徐而疾乃實也；疾出鍼，謂鍼入穴已，至于經脈即疾出之；徐按，謂鍼出穴已，徐緩按之，則邪氣得泄，精氣復固，故疾而徐乃虛也。|
|④寒溫，謂經脈陰陽之氣也。|
|⑤言其冥昧不可即而知也。夫不可即知，故若無慧，然神悟，故若有也。|
|⑥知病先後，乃補瀉之。|
|⑦《鍼經》曰：『經氣已至，慎守勿失，此之謂也。』《新校正》云：『按《甲乙經》云：「若存若亡為虛與實。」』|
|⑧妄為補瀉，離亂大經，誤補實者，轉令若得；誤瀉虛者，轉令若失，故曰：『若得若失也。』《鍼經》曰：『無實實，無虛虛。』此其誡也。《新校正》云：『詳自篇首至此與《太素》九《鍼解篇》經同而解異，二經互相發明也。』|
|虛實之要，九鍼最妙者，為其各有所宜也①。補瀉之時者，與氣開闔相合也②。九鍼之名，各不同形者，鍼窮其所當補瀉也③。|
|①熱在頭身，宜鑱鍼；肉分氣滿，宜員鍼；脈氣虛少，宜鍉鍼；瀉熱出血，發泄固病，宜鋒鍼；破癰腫出膿血，宜**鈹**鍼；調陰陽去暴痺，宜員利鍼；治經絡中痛痺，宜毫鍼；痺深居骨解、腰脊節湊之間者，宜長鍼；虛風舍于骨解，皮膚之間，宜大鍼，此之謂各有所宜也。《新校正》云：『按別本「**䤵**」一作「鈹」。』|
|②氣當時刻，謂之開；已過未至，謂之闔。時刻者，然水下一刻，人氣在太陽；水下二刻，人氣在少陽；水下三刻，人氣在陽明；水下四刻，人氣在陰分；水下不已，氣行不已。如是則當刻者，謂之開；過刻及未至者，謂之闔也。《鍼經》曰：『謹候其氣之所在而刺之，是謂逢時。』此所謂補瀉之時也。《新校正》云：『詳自篇首至此文出《靈樞經》，素問解之互相發明也，《甲乙經》云：「補瀉之時，以鍼為之者，」此脫此四字也。』|
|③各不同形，謂長短鋒穎不等，窮其補瀉，謂各隨其療而用之也。《新校正》云：按九鍼之形，今具《甲乙經》。|
|刺實須其虛者，留鍼，陰氣隆至乃去鍼也；刺虛須其實者，陽氣隆至，鍼下熱乃去鍼也①。經氣已至，慎守勿失者，勿變更也②。深淺在志者，知病之內外也③。近遠如一者，深淺其候等也④。如臨深淵者，不敢墯也⑤。手如握虎者，欲其壯也⑥。神無營于眾物者，靜志觀病人，無左右視也⑦。義無邪下者，欲端以正也⑧。必正其神者，欲瞻病人目，制其神，令氣易行也⑨。|
|①言要以氣至而有効也。|
|②變，謂變易。更，謂改更，皆變法也。言得氣至，必宜謹守，無變其法，反招損也。|
|③志一為意，志意皆行鍼之用也。|
|④言氣雖近遠不同，然其測候，皆以氣至而有効也。|
|⑤言氣候補瀉，如臨深淵，不敢墯慢，失補瀉之法也。|
|⑥壯，謂摟鍼堅定也。《鍼經》曰：『持鍼之道，堅者為實。』則其義也。《新校正》云：『按《甲乙經》「實」字作「寶」。』|
|⑦目絕妄視，心專一務，則用之必中，無惑誤也。《新校正》云：『詳從刺實須其虛，至此又見《寶命全形論》此，又為之解，亦互相發明也。』|
|⑧正，指直刺鍼，無左右。|
|⑨檢彼精神，令無散越，則氣為神使，中外易調也。|
|所謂三里者，下膝三寸也。所謂跗之者①，舉膝分易見也②。巨虛者，蹻足**䯒**獨陷者③。下廉者，陷下者也④。』|
|①《新校正》云：『按《全元起本》「跗之」作「低胻」。《太素》作「付之按」。骨空論「跗之」疑作「跗上」。』|
|②三里，穴名，正在膝下三寸，**䯒**外兩筋肉分閒，極重按之，則足跗上動脈止矣，故曰：『舉膝分易見。』|
|③巨虛，穴名也。蹻，謂舉也。取巨虛下廉，當舉足取之，則**䯒**外兩筋之間陷下也。|
|④欲知下廉穴者，**䯒**外兩筋之間，獨陷下者則其處也。|
|帝曰：『余聞九鍼，上應天地，四時陰陽，願聞其方？令可傳于後世以為常也。』|
|岐伯曰：『夫一天，二地，三人，四時，五音，六律，七星，八風，九野，身形亦應之，鍼各有所宜，故曰九鍼①。人皮應天②，人肉應地③，人脈應人④，人筋應時⑤，人聲應音⑥，人陰陽合氣應律⑦，人齒面目應星⑧，人出入氣應風⑨。人九竅三百六十五絡應野⑩。|
|①《新校正》云：『詳此文與《靈樞經》相出入。』|
|②覆蓋于物，天之象也。|
|③柔厚安靜，地之象也。|
|④盛衰變易，人之象也。|
|⑤堅固真定，時之象也。|
|⑥備五音故。|
|⑦交會氣通，相生無替，則律之象。《新校正》云：『按別本「氣」一作「度」。』|
|⑧人面應七星者，所謂面有七孔應之也。《新校正》云：『詳此注乃全元起之辭也。』|
|⑨動出往來，風之象也。|
|⑩身形之外，野之象也。|
|故一鍼皮，二鍼肉，三鍼脈，四鍼筋，五鍼骨，六鍼調陰陽，七鍼益精，八鍼除風，九鍼通九竅，除三百六十五節氣，此之謂各有所主也①。人心意應八風②，人氣應天③，人髮齒耳目五聲，應五音六律④。人陰陽脈血氣應地⑤。人肝目應之九⑥。九竅三百六十五⑦。人一以觀動靜，天二以候五色，七星應之以候發母澤。五音一以候宮、商、角、徵、羽。六律有餘不足應之。二地一以候高下有餘。九野一節俞應之以候閉節。三人變一分人候齒泄多血少。十分角之變。五分以候緩急。六分不足。三分寒關節。第九分四時人寒、溫、燥、濕，四時一應之，以候相反，一四方各作解。⑧。』|
|①一鑱鍼，二員鍼，三鍉鍼，四鋒鍼，五**䤵**鍼，六員利鍼，七毫鍼，八長鍼，九大鍼。《新校正》云：『按別本「**䤵**」一作「鈹」。』|
|②動靜不形，風之象也。|
|③運行不息，天之象也。|
|④髮齒生長，耳目清通，五聲應同，故應五音及六律也。|
|⑤人陰陽有交，會生成脈，血氣有虛盈盛衰，故應地也。|
|⑥肝氣通目，木生數三，三而三之，則應之九也。|
|⑦《新校正》云：『按《全元起本》無此七字。』|
|⑧此一百二十四字蠹簡爛文，義理殘缺，莫可尋究，而上古書，故且載之以佇後之具本也。《新校正》云：『詳王氏云一百二十四字今有一百二十三字又亡一字。』|


經筋醫理探源(永康堂‧張老師)


