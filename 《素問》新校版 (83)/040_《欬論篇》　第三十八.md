# 《欬論篇》　第三十八

|**《欬論篇》　第三十八①**|
|---|
|①《新校正》云：『按《全元起本》在第九卷。』|
|黃帝問曰：『肺之令人欬，何也？』|
|岐伯對曰：『五藏六府皆令人欬，非獨肺也。』|
|帝曰：『願聞其狀？』|
|岐伯曰：『皮毛者肺之合也，皮毛先受邪氣，邪氣以從其合也①。其寒飲食入胃，從肺脈上至于肺則肺寒，肺寒則外內合邪，因而客之則為肺欬②。五藏各以其時受病，非其時各傳以與之③。人與天地相參，故五藏各以治時，感于寒則受病，微則為欬，甚者為泄為痛④。乘秋則肺先受邪，乘春則肝先受之，乘夏則心先受之，乘至陰則脾先受之，乘冬則腎先受之⑤。』|
|①邪謂寒氣。|
|②肺脈起于中焦，下絡大腸，還循胃口，上鬲屬肺，故云從肺脈上至于肺也。|
|③時，謂王月也，非王月則不受邪，故各傳以與之。|
|④寒氣微則外應皮毛，內通肺，故欬，寒氣甚則入于內，內裂則痛，入于腸胃則泄痢。|
|⑤以當用事之時，故先受邪氣。《新校正》云：『按《全元起本》及《太素》無「乘秋則」三字，疑此文誤多也。』|
|帝曰：『何以異之①？』|
|岐伯曰：『肺欬之狀，欬而喘息有音，甚則唾血②。心欬之狀，欬則心痛，喉仲介介如梗狀，甚則咽腫喉痺③。肝欬之狀，欬則兩脇下痛，甚則不可以轉，轉則兩胠下滿④。脾欬之狀，欬則右脇下痛，陰陰引肩背，甚則不可以動，動則欬劇⑤。腎欬之狀，欬則腰背相引而痛，甚則欬涎⑥。』|
|①欲明其證也。|
|②肺藏氣而應息，故欬則喘息，而喉中有聲，甚則肺絡逆故唾血也。|
|③手心主脈起于胸中，出屬心包。少陰之脈起于心中，出屬心系，其支別者從心系上俠咽喉，故病如是。《新校正》云：『按《甲乙經》「介介如梗狀」作「喝喝」，又少陰之脈上俠咽不言俠喉。』|
|④足厥陰脈上貫鬲，布脇肋，循喉嚨之後，故如是。胠亦脇也。|
|⑤足太陰脈上貫鬲，俠咽，其支別者，復從胃別上鬲，故病如是也。脾氣連肺，故痛引肩背也。脾氣主右，故右胠下陰陰然，深慢痛也。|
|⑥足少陰脈上股內後廉，貫脊，屬腎，絡膀胱，其直行者，從腎上貫肝鬲，入肺中，循喉嚨，俠舌本。又膀胱脈從肩髆內別下，俠脊，抵腰中，入循膂，絡腎，故病如是。|
|帝曰：『六府之欬奈何？安所受病？』|
|岐伯曰：『五藏之久欬乃移于六府，脾欬不已則胃受之，胃欬之狀，欬而嘔，嘔甚則長蟲出①。肝欬不已則膽受之，膽欬之狀，欬嘔膽汁②。肺欬不已則大腸受之，大腸欬狀，欬而遺失③。心欬不已則小腸受之，小腸欬狀，欬而失氣，氣與欬俱失④。腎欬不已則膀胱受之，膀胱欬狀，欬而遺溺⑤。久欬不已則三焦受之，三焦欬狀，欬而腹滿，不欲食飲，此皆聚于胃，關于肺，使人多涕唾，而面浮腫氣逆也⑥。』|
|①脾與胃合，又胃之脈循喉嚨，入缺盆，下鬲，屬胃，絡脾，故脾欬不已，胃受之也。胃寒則嘔，嘔甚則腸氣逆上，故蚘出。|
|②肝與膽合，又膽之脈從缺盆以下胸中，貫鬲，絡肝，故肝欬不已，膽受之也。膽氣好逆，故嘔溫苦汁也。|
|③肺與大腸合，又大腸脈入缺盆，絡肺，故肺欬不已大腸受之，大腸為傳送之府，故寒入則氣不禁焉。《新校正》云：『按《甲乙經》「遺失」作「遺矢」。』|
|④心與小腸合，又小腸脈入缺盆，絡心，故心欬不已小腸受之，小腸寒盛，氣入大腸，欬則小腸氣下奔，故失氣也。|
|⑤腎與膀胱合，又膀胱脈從肩髆內俠脊，扺腰中，入循膂，絡腎，屬膀胱，故腎欬不已，膀胱受之，膀胱為津液之府，是故遺溺。|
|⑥三焦者，非謂手少陽也，正謂上焦中焦耳，何者？上焦者出于胃上口，并咽以上貫鬲，布胸中，走腋。中焦者亦至于胃口，出上焦之後，此所受氣者，泌糟粕，蒸津液，化其精微，上注于肺脈，乃化而為血，故言皆聚于胃，關于肺也。兩焦受病，則邪氣熏肺而肺氣滿，故使人多涕唾而面浮腫氣逆也。腹滿不欲食者，胃寒故也。胃脈者從缺盆下乳內廉，下循腹至氣街，其支者，復從胃下口，循腹裏至氣街中而合，今胃受邪故病如是也。何以明其不謂下焦，然下焦者，別于回腸，注于膀胱，故水穀者常并居于胃，中盛糟粕而俱下于大腸，泌別汁，循下焦而滲入膀胱，尋此行化乃與胃口懸遠，故不謂此也。《新校正》云：『按《甲乙經》「胃脈下循腹」作「下俠臍」。』|
|帝曰：『治之奈何？』|
|岐伯曰：『治藏者治其俞，治府者治其合，浮腫者治其經①。|
|帝曰：『善。』|
|①諸藏俞者，皆脈之所起第三穴，諸府合者，皆脈之所起第六穴也，經者，藏脈之所起第四穴，府脈之所起第五穴。《靈樞經》曰：『脈之所注為俞，所行為經，所入為合。』此之謂也。|


永康堂整體保健【Y.C.T】


