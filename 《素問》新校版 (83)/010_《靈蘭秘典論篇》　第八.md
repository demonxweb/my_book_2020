# 《靈蘭秘典論篇》　第八



**重廣補注《黃帝內經·素問》卷　第三**


---


啟玄子次注，林億、孫奇、高保衡等奉敕校正，孫兆重改誤。


**《靈蘭秘典論》《六節藏象論》《五藏生成篇》《五藏別論》**


**《靈蘭秘典論篇》　第八①**
- ①《新校正》云：『按《全元起本》名十二藏相使在第三卷。』


**黃帝問曰：『願聞十二藏之相使貴賤何如①？』**


**岐伯對曰：『悉乎哉問也！請遂言之。心者，君主之官也，神明出焉②。肺者，相傅之官，治節出焉③。肝者，將軍之官，謀慮出焉④。膽者，中正之官，決斷出焉⑤。膻中者，臣使之官，喜樂出焉⑥。**
- ①藏，藏也。言腹中之所藏者，非復有十二形神之藏也。
- ②任治于物，故為君主之官。清靜棲靈，故曰神明出焉。
- ③位高非君，故官為相傳。主行榮衞，故治節由之。
- ④勇而能斷，故曰將軍。潛發未萌，故謀慮出焉。
- ⑤剛正果決，故官為中正。直而不疑，故決斷出焉。
- ⑥膻中者，在胸中兩乳間，為氣之海。然心主為君，以敷宣教令，膻中主氣，以氣布陰陽，氣和志適，則喜樂由生。分佈陰陽，故官為臣使也。


**脾胃者，倉廩之官，五味出焉①。大腸者，傳道之官，變化出焉②。小腸者，受盛之官，化物出焉③。腎者，作強之官，伎巧出焉④。三焦者，決瀆之官，水道出焉⑤。膀胱者，州都之官，津液藏焉，氣化則能出矣⑥。**
- ①包容五榖，是為倉廩之官。營養四傍，故云五味出焉。
- ②傳道，謂傳不潔之道。變化，謂變化物之形。故云傳道之官，變化出焉。
- ③承奉胃司，受盛糟粕，受已復化，傳入大腸，故云受盛之官，化物出焉。
- ④強于作用，故曰作強。造化形容，故云伎巧。在女，則當其伎巧；在男，則正曰作強。
- ⑤引導陰陽，開通閉塞，故官司決瀆，水道出焉。
- ⑥位當孤府，故謂都官。居下內空，故藏津液，若得氣海之氣施化，則溲便注泄，氣海之氣不及，則閟隱不通，故曰氣化則能出矣。《靈樞經》曰：『腎上連肺，故將兩藏。』膀胱是孤府，則此之謂也。


**凡此十二官者，不得相失也①。故主明則下安，以此養生則壽，歿世不殆，以為天下則大昌②。主不明，則十二官危，使道閉塞而不通，形乃大傷，以此養生則殃，以為天下者，其宗大危，戒之！戒之③！**
- ①失則災害至，故不得相失。《新校正》云：『詳此乃十一官。脾胃二藏共一官，故也。』
- ②主，謂君主，心之官也。夫主賢明則刑賞一，刑賞一則吏奉法，吏奉法則民不獲罪于枉濫矣。故主明則天下安也。夫心內明則銓善惡，銓善惡則察安危，察安危則身不夭傷于非道矣。故以此養生則壽，沒世不至于危殆矣。然施之于養生，沒世不殆，施之于君主，天下獲安，以其為天下主，則國祚昌盛矣。
- ③使道，謂神氣行使之道也。夫心不明則邪正一，邪正一則損益不分，損益不分則動之凶咎，陷身于羸瘠矣。故形乃大傷，以此養生則殃也。夫主不明則委于左右，委于左右則權勢妄行，權勢妄行則吏不得奉法，吏不得奉法則人民失所而皆受枉曲矣。且人惟邦本，本固邦寧，邦不獲安，國將何有，宗廟之立，安可不至于傾危乎！故曰：戒之戒之者，言深慎也。


**至道在微，變化無窮，孰知其原①。窘乎哉！消者瞿瞿②，孰知其要，閔閔之當，孰者為良③。**
- ①孰，誰也。言至道之用也，小之則微妙而細無不入，大之則廣遠而變化無窮，然其淵原，誰所知察。
- ②《新校正》云：『按《太素》作肖者濯濯。』
- ③窘，要也。瞿瞿，勤勤也。人身之要者，道也。然以消息異同，求諸物理，而欲以此知變化之原本者。雖瞿瞿勤勤以求明悟，然其要妙誰得知乎！既未得知，轉成深遠閔閔玄妙，復不知誰者為善知要妙哉！玄妙深遠，固不以理求而可得，近取諸身則十二官粗可探尋，而為治身之道爾。閔閔，深遠也，良善也。《新校正》云：『詳此四句與《氣交變大論》文重，彼「消」字作「肖」。』


**恍惚之數，生于毫氂①。毫氂之數起于度量，千之萬之，可以益大，推之大之，其形乃制②。』**


**黃帝曰：『善哉！余聞精光之道，大聖之業而宣明大道，非齋戒擇吉日不敢受也③。』黃帝乃擇吉日良兆，而藏靈蘭之室，以傳保焉④。**
- ①恍惚者，謂似有似無也。忽，亦數也，似無似有，而毫氂之數生其中。老子曰：『恍恍惚惚其中有物，此之謂也。』筭書曰：『似有似無為忽。』
- ②毫氂雖小，積而不已，命數乘之則起至于尺度。斗量之繩準，千之萬之，亦可增益而至載之，大數推引其大則應，通人形之制度也。
- ③深敬故也。韓康伯曰：『洗心曰齋，防患曰戒。』
- ④秘之至也。


永康堂整體保健【Y.C.T】


