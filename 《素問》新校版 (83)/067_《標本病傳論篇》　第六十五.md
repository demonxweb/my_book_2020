# 《標本病傳論篇》　第六十五



**《標本病傳論篇》　第六十五①**


---
- ①《新校正》云：『按《全元起本》在第二卷《皮部論篇》前。』


黃帝問曰：『病有標本，刺有逆從，奈何？』


岐伯對曰：『凡刺之方，必別陰陽，前後相應，逆從得施，標本相移，故曰：「有其在標而求之于標，有其在本而求之于本，有其在本而求之于標，有其在標而求之于本。」故治有取標而得者，有取本而得者，有逆取而得者，有從取而得者①。故知逆與從，正行無問，知標本者，萬舉萬當②。不知標本，是謂妄行③。
- ①得病之情，知治大體，則逆從皆可施，必中焉。
- ②道不疑惑，識既深明，則無問于人，正行皆當。
- ③識，猶褊淺。道未高深，舉且見違，故行多妄。


夫陰陽逆從標本之為道也，小而大，言一而知百病之害①。少而多，淺而博，可以言一而知百也②。以淺而知深，察近而知遠，言標與本易而勿及③。
- ①著之至也。言別陰陽，知逆順，法明著見精微，觀其所舉則小，尋其所利則大，以斯明著，故言一而知百病之害。
- ②言少可以貫多，舉淺可以料大者，何法之明，故非聖人之道，孰能至于是耶！故學之者猶可以言一而知百病也。博，大也。
- ③雖事極深玄，人非咫尺，略以淺近而悉貫之，然標本之道，雖易可為言，而世人識見無能及者。


治反為逆，治得為從。先病而後逆者，治其本；先逆而後病者，治其本；先寒而後生病者，治其本；先病而後生寒者，治其本；先熱而後生病者，治其本；先熱而後生中滿者，治其標；先病而後泄者，治其本；先泄而後生他病者，治其本，必且調之，乃治其他病；先病而後先中滿者，治其標；先中滿而後煩心者，治其本。人有客氣有同氣①，小大不利，治其標；小大利，治其本②。病發而有餘，本而標之，先治其本，後治其標；病發而不足，標而本之，先治其標，後治其本③。謹察間甚，以意調之④。閒者并行，甚者獨行，先小大不利而後生病者，治其本⑤。
- ①《新校正》云：『按《全元起本》「同」作「固」。』
- ②本先病標後病，必謹察之。
- ③本而標之，謂有先病復有後病也，以其有餘，故先治其本，後治其標也。標而本之，謂先發輕微緩者，後發重大急者，以其不足，故先治其標，後治其本也。
- ④間，謂多也。甚，謂少也。多，謂多形證而輕易；少，謂少形證而重難也。以意調之，謂審量標本不足有餘，非謂捨法而以意妄為也。
- ⑤并，謂他脈共受邪氣而合病也。獨，為一經受病而無異氣相參也。并甚則相傳，傳急則亦死。


夫病傳者，心病先心痛①。一日而欬②。三日脇支痛③。五日閉塞不通，身痛體重④。三日不已，死⑤。冬夜半，夏日中⑥。
- ①藏真通于心，故心先痛。
- ②心火勝金，傳于肺也，肺在變動為欬，故爾。
- ③肺金勝木，傳于肝也，以其脈循脇肋，故如是。
- ④肝木勝土，傳于脾也。脾性安鎮，木氣乘之，故閉塞不通，身痛體重。
- ⑤以勝相伐，唯弱是從，五藏四傷，豈其能久，故為即死。
- ⑥謂正子午之時也，或言冬夏有異，非也。晝夜之半，事甚昭然。《新校正》云：『按《靈樞經》：「夫氣入藏，病先發于心，一日而之肺，三日而之肝，五日而之脾，三日不已，死，冬夜半，夏日中。」《《甲乙經》曰：「病先發于心，心痛一日之肺而欬，五日之肝肋支痛，五日之脾，閉塞不通，身病體重，三日不已，死，冬夜半，夏日中。」《詳《素問》言其病，《靈樞》言其藏，《甲乙經》及并《素問》《靈樞》二經之文而病與藏兼舉之。』


肺病喘欬①。三日而脇支滿痛②。一日身重體痛③。五日而脹④。十日不已，死。冬日入，夏日出。
- ①藏真高于肺而主息，故喘欬也。
- ②肺傳于肝。
- ③肝傳于脾。
- ④自傳于府。
- ⑤孟冬之中，日入于申之八刻三分：仲冬之中，日入于申之七刻三分；季冬之中，日入于申與孟月等。孟夏之中，日出于寅之八刻一分；仲夏之中，日出于寅十刻三分；季夏之中，日出于寅與孟月等也。


肝病，頭目眩，脇支滿①。三日體重身痛②。五日而脹③，三日腰脊少腹痛脛痠④。三日不已，死。冬日入⑤，夏早食⑥。
- ①藏真散于肝，脈內連目脇，故如是。
- ②肝傳于肺。
- ③自傳于府。
- ④謂胃傳于腎，以其脈起于足，循**腨**內出膕內廉，上股內後廉，貫脊屬腎，絡膀胱，故如是也。腰為腎之府，故腰痛。**→【腨﹝月耑﹞：音，ㄔㄨㄢˋ。腨：小腿肚。】**
- ⑤《新校正》云：『按《甲乙經》作「日中」。』
- ⑥日入早晏，如冬法也。早食，謂早于食時，則卯正之時也。


脾病，身痛體重①。一日而脹②。二日，少腹、腰脊痛、脛痠，③。三日**背****𦛗**﹝月呂﹞筋痛小便閉④。十日不已，死。冬人定，夏晏食。**→【****𦛗****﹝月呂﹞：同膂，脊梁骨也。】**
- ①藏真濡于脾，而主肌肉，故爾。
- ②自傳于府。
- ③胃傳于腎。
- ④自傳于府及之**𦛗**﹝月呂﹞也。
- ⑤人定，謂申後二十五刻。晏食，謂寅後二十五刻。


腎病少腹腰脊痛、**䯒**痠①。三日**背****𦛗**﹝月呂﹞筋痛小便閉②。三日腹脹③。三日兩脇支痛④。三日不已，死。冬大晨，夏晏晡⑤。
- ①藏真下于腎，故如是。
- ②自傳于府。《新校正》云：『按《靈樞經》云：「之**𦛗**﹝月呂﹞。」膀胱是自傳于府及之**𦛗**﹝月呂﹞也。』
- ③膀胱傳于小腸。《新校正》云：『按《甲乙經》云：「三日上之心，心脹。」』
- ④府傳于藏。《新校正》云：『按《靈樞經》云：「三日之小腸，三日上之心。」今云兩脇支痛，是小腸府傳心藏而發痛也。』
- ⑤大晨，謂寅後九刻大明之時也。晏晡，謂申後九刻向昏之時也。


胃病脹滿①。五日少腹、腰脊痛、**䯒**痠②。三日**背****𦛗**﹝月呂﹞筋痛小便閉③。五日身體重④。六日不已，死。冬夜半後，夏日昳⑤。
- ①以其脈循腹，故如是。
- ②胃傳于腎。
- ③自傳于府及之**𦛗**﹝月呂﹞也。**→【****𦛗****﹝月呂﹞：同膂，脊梁骨也。】**
- ④膀胱水府傳于胛也。《新校正》云：『按《靈樞經》及《甲乙經》各云：「五日上之心。」是膀胱傳心為相勝而身體重，今王氏言傳脾者誤也。』
- ⑤夜半後，謂子後八刻丑正時也。日昳，謂午後八刻未正時也。


膀胱病，小便閉①。五日少腹、腰脊痛、**䯒**痠②。一日腹脹③。一日身體痛④。二日不已，死。冬雞鳴，夏下晡⑤。
- ①以其為津液之府故爾。
- ②自歸于藏。
- ③腎復傳于小腸。
- ④小腸傳于脾。《新校正》云：『按《靈樞經》云：「一日上之心。」是府傳于藏也，《甲乙經》作之脾與王注同。』
- ⑤雞鳴，謂早雞鳴，丑正之分也。下晡，謂日下于晡時，申之後五刻也。


諸病以次是相傳，如是者皆有死期，不可刺①。間一藏止②。及至三四藏者，乃可刺也③。
- ①五藏相移，皆如此，有緩傳者，有急傳者，緩者或一歲二歲三歲而死，其次或三月若六月而死，急者一日二日三日四日或五六日而死，則此類也。尋此病傳之法，皆五行之氣，考其日數，理不相應，夫以五行為紀，以不勝之數傳于所勝者，謂火傳于金，當云一日；金傳于木，當云二日；木傳于土，當云四日；土傳于水，當云三日；水傳于火，當云五日也。若以已勝之數傳于不勝者，則木三日傳于土，土五日傳于水，水一日傳于火，火二日傳于金，金四日傳于水，經之傳日似法三陰三陽之氣。《玉機真藏論》曰：『五藏相通，移皆有次。不治，三月若六月，若三日若六日，傳而當死。』此與同也，雖爾猶當臨病詳視日數，方悉是非爾。
- ②《新校正》云：『按《甲乙經》無「止」字。』
- ③間一藏止者，謂隔過前一藏而不更傳也，則謂木傳土，土傳水，水傳火，火傳金，金傳木而止，皆閒隔一藏也，及至三四藏者，皆謂至前第三第四藏也，諸至三藏者，皆是其已不勝之氣也，至四藏者，皆至已所生之父母也，不勝則不能為害于彼，所生則父子無剋伐之期，氣順以行，故刺之可矣。


經筋醫理探源(永康堂‧張老師)


