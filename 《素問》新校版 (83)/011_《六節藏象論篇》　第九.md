# 《六節藏象論篇》　第九



**《六節藏象論篇》　第九①**


---
- ①《新校正》云：『按全元起注本在第三卷。』


**黃帝問曰：『余聞天以六六之節以成一歲，人以九九制會①。計人亦有三百六十五節，以為天地久矣，不知其所謂也②。』**
- ①《新校正》云：『詳下文云：「地以九九制會。」』
- ②六六之節，謂六竟于六甲之日，以成一嵗之節限。九九制會，謂九周于九野之數，以制人形之會通也。言人之三百六十五節，以應天之六六之節久矣，若復以九九為紀法，則兩歲太半乃曰一周，不知其法真原安謂也。《新校正》云：『詳王注云：「兩歲太半乃曰一周。」按九九制會，當云兩歲四分歲之一，乃曰一周也。』


**岐伯對曰：『昭乎哉問也！請遂言之。夫六六之節，九九制會者，所以正天之度，氣之數也①。天度者，所以制日月之行也；氣數者，所以紀化生之用也②。**
- ①六六之節，天之度也；九九制會，氣之數也。所謂氣數者，生成之氣也。周天之分凡三百六十五度四分度之一，以十二節氣均之，則歲有三百六十日而終兼之小月，日又不足其數矣。是以六十四氣而常置閏焉，何者？以其積差分故也。天地之生育，本阯于陰陽，人神之運為，始終于九氣。然九之為用，豈不大哉！律書曰：『黃鍾之律管長九寸，冬至之日，氣應灰飛。』由此則萬物之生咸因于九氣矣。古之九寸即今之七寸三分，大小不同，以其先秬黍之制而有異也。《新校正》云：『按別本「三分」作「二分」。』
- ②制，謂準度。紀，謂綱紀。準日月之行度者，所以明日月之行遲速也。紀化生之為用者，所以彰氣至而斯應也。氣應無差則生成之理不替，遲速以度而大小之月生焉，故曰：「異長短月，移寒暑，收藏生長，無失時宜也。」


**天為陽，地為陰，日為陽，月為陰。行有分紀，周有道理，日行一度，月行十三度而有奇焉。故大小月三百六十五日而成歲，積氣餘而盈閏矣①。立端于始，表正于中，推餘于終而天度畢矣②。』**
- ①日行遲，故晝夜行天之一度，而三百六十五日一周天，而猶有度之奇分矣。月行速，故晝夜行天之十三度餘，而二十九日一周天也。言有奇者，謂十三度外復行十九分度之七，故云：『月行十三度而有奇也。』禮義及漢律曆志云：『二十八宿及諸星皆從東而循天西行，日月及五星皆從西而循天東行。』今太史說云：『并循天而東行。』從東而西轉也。諸曆家說月一日至四日月行最疾，日夜行十四度餘，自五日至八日行次疾，日夜行十三度餘，自九日至十九日其行遲，日夜行十二度餘，二十日至二十三日行又小疾，日夜行十三度餘，二十四日至晦日行又大疾，日夜行十四度餘。今太史說月行之率不如此矣。月行有十五日前疾，有十五日後遲者，有十五日前遲，有十五日後疾者，大率一月四分之而皆有遲疾遲速之度，固無常準矣。雖爾終以二十七日月行一周天，凡行三百六十一度。二十九日，日行二十九度，月行三百八十七度少七度，而不及日也。至三十日日復遷，計率至十三分日之八，月方及日矣，此大盡之月也。大率其計率至十三分日之半者，亦大盡法也。其計率至十三分日之五之六，而及日者，小盡之月也。故云：『大小月三百六十五日而成歲也。』正言之者，三百六十五日四分日之一乃一歲法，以奇不成日，故舉大以言之。若通以六小為法則，歲止有三百五十四日，歲少十一日餘矣。取月所少之辰，加歲外餘之日，故從閏，後三十二日而盈閏焉。尚書曰：『朞三百有六旬有六日。』以閏月定四時成歲則其義也。積餘盈閏者，蓋以月之大小不盡天度，故也。
- ②端，首也，始初也。表，彰示也。正，斗建也。中，月半也。推，退位也。言立首氣于初節之日，示斗建于月半之辰，退餘閏于相望之後，是以閏之前則氣不及月，閏之後則月不及氣，故常月之制，建初立中，閏月之紀，無初無中，縱曆有之，皆他節氣也。故曆無云某候閏某月節，閏某月中也，推終之義，斷可知乎。故曰：『立端于始，表正于中，推餘于終也。』由斯推日成閏，故能令天度畢焉。


**帝曰：『余已聞天度矣。願聞氣數何以合之？』**


**岐伯曰：『天以六六為節，地以九九制會①。天有十日，日六竟而周甲，甲六復而終歲，三百六十日法也②。**
- ①《新校正》云：『詳篇首云：「人以九九制會。」』
- ②十日，謂甲、乙、丙、丁、戊、己、庚、辛、壬、癸之日也。十者，天地之至數也。《易·繫辭》曰：『天九地十。』則其義也。六十日而周甲子之數，甲子六周而復始，則終一歲之日是三百六十日之歲法。非天度之數也。此蓋十二月各三十日者，若除小月其日又差也。


**夫自古通天者，生之本本于陰陽，其氣九州九竅皆通乎天氣①。故其生五，其氣三②。三而成天，三而成地，三而成人③。三而三之，合則為九，九分為九野，九野為九藏④。故形藏四，神藏五，合為九藏，以應之也⑤。**
- ①通天，謂元氣，即天真也。然形假地生，命惟天賦，故奉生之氣，通繫于天，稟于陰陽而為根本也。《寶命全形論》曰：『人生于地，懸命于天，天地合氣，命之曰人。』《四氣調神大論》曰：『陰陽四時者，萬物之終始也，死生之本也。』又曰：『逆其根，則伐其本，壞其真矣。』此其義也。九州，謂冀、兗、青、徐、楊、荊、豫、梁、雍也。然地列九州，人施九竅，精神往復，氣與參同，故曰九州九竅也。《靈樞經》曰：『地有九州，人有九竅。』則其義也。先言其氣者，謂天真之氣常繫屬于中也，天氣不絕，真靈內屬，行藏動靜，悉與天通，故曰皆通乎天氣也。
- ②形之所存，假五行而運用，徵其本始從三氣以生成，故云其生五，其氣三也。氣之三者，亦副三元。《新校正》云：『詳夫自古通天者，至此與《生氣通天論》同，注頗異，當兩觀之。』
- ③非唯人獨由三氣以生，天地之道亦如是矣。故易乾坤諸卦皆必三矣。
- ④九野者，應九藏而為義也。《爾雅》曰：『邑外為郊，郊外為甸，甸外為牧，牧外為林，林外為坰，坰外為野。』則此之謂也。《新校正》云：『按今爾雅云：「邑外謂之郊，郊外謂之牧，牧外謂之野，野外謂之林，林外謂之坰。」與王氏所引有異。
- ⑤形藏四者，一頭角，二耳目，三口齒，四胸中也。形分為藏，故以名焉。神藏五者，一肝，二心，三脾，四肺，五腎也。神藏于內，故以名焉。所謂神藏者，肝藏魂，心藏神，脾藏意，肺藏魄，腎藏志也，故此二別爾。《新校正》云：『詳此乃《宣明五氣篇》文與生氣通天注重又與《三部九候論》注重，所以名神藏形藏之說具《三部九候論》注。』


帝曰：『余已聞六六九九之會也。夫子言積氣盈閏，願聞何謂氣？請夫子發蒙解惑焉①。』


岐伯曰：『此上帝所秘，先師傳之也②。』


帝曰：『請遂聞之③。』


岐伯曰：『五日謂之候，三候謂之氣，六氣謂之時，四時謂之歲，而各從其主治焉④。五運相襲，而皆治之。終朞之日，周而復始，時立氣布，如環無端，候亦同法，故曰不知年之所加，氣之盛衰，虛實之所起，不可以為工矣⑤。』
- ①請宣揚旨要，啟所未聞，解疑惑者之心，開蒙昧者之耳，令其曉達，咸使深明。
- ②上帝，謂上古帝君也。先師，岐伯祖之師僦貸季。上古之理，色脈者也。《移精變氣論》曰：『上古使僦貸季理色脈而通神明。』《八素經》序云：『天師對黃帝曰：「我于僦貸季理色脈已三世矣。」言可知乎。』《新校正》云：『詳「素」一作「索」或以「八」為「太」。按今《太素》無此文。』
- ③遂，盡也。
- ④日行天之五度，則五日也。三候，正十五日也。六氣凡九十日，正三月也，設其多之矣。故十八候為六氣，六氣謂之時也，四時凡三百六十日，故曰四時謂之歲也。各從主治，謂一歲之日各歸從五行之一氣，而為之主以王也。
- ⑤五運，謂五行之氣，應天之運而主化者也。襲，謂承襲，如嫡之承襲也。言五行之氣，父子相承，主統一周之日常如是無已，周而復始也。時，謂立春之前當至時也。氣，謂當王之脈氣也。春前氣至，脈氣亦至，故曰時立氣布也。候，謂日行五度之候也，言一候之日亦五氣相生，而直之差則病矣。《移精變氣論》曰：『上古使僦貸季理色脈而通神明，合之金、木、水、火、土，四時八風六合，不離其常。』此之謂也。工，謂工于脩養者也，言必明于此，乃可橫行天下矣。《新校正》云：『詳王注時立氣布，謂立春前當至時。當王之脈，氣也。按此正謂歲立四時，時布六氣如環之無端，故又曰候亦同法。』


帝曰：『五運之始，如環無端，其太過不及，何如？』


岐伯曰：『五氣更立，各有所勝，盛虛之變，此其常也①。』


帝曰：『平氣何如？』


岐伯曰：『無過者也②。』


帝曰：『太過不及奈何？』


岐伯曰：『在經有也③。』
- ①言盛虛之變，見此乃天之常道爾。
- ②不愆常候，則無過也。
- ③言《玉機真藏論篇》已具言五氣平和太過不及之旨也。《新校正》云：『詳王注言《玉機真藏論》已具，按本篇言脈之太過不及，即不論運氣之太過不及與平氣，當云《氣交變大論》《五常政大論篇》已具言也。』


帝曰：『何謂所勝？』


岐伯曰：『春勝長夏，長夏勝冬，冬勝夏，夏勝秋，秋勝春，所謂得五行時之勝，各以氣命其藏①。』
- ①春應木，木勝土，長夏應土，土勝水，冬應水，水勝火，夏應火，火勝金，秋應金，金勝木，常如是矣。四時之中加之長夏，故謂得五行時之勝也。所謂長夏者，六月也。土生于火，長在夏中，既長而王，故云長夏也。以氣命藏者，春之木內合肝，長夏土內合脾，冬之水內合腎，夏之火內合心，秋之金內合肺，故曰各以氣命其藏也。命，名也。


帝曰：『何以知其勝？』


岐伯曰：『求其至也，皆歸始春①。未至而至，此謂太過，則薄所不勝，而乘所勝也，命曰：「氣淫。」不分，邪僻內生，工不能禁②。至而不至，此謂不及，則所勝妄行，而所生受病，所不勝薄之也。命曰：「氣廹。」所謂求其至者，氣至之時也③。謹候其時，氣可與期，失時反候，五治不分，邪僻內生，工不能禁也④。』
- ①始春，謂立春之日也。春為四時之長，故候氣皆歸于立春前之日也。
- ②此上十字文義不倫，應古人錯簡，次後五治下乃其義也，今朱書之。
- ③凡氣之至，皆謂立春前十五日，乃候之初也。未至而至，謂所直之氣未應至而先期至也。先期而至，是氣有餘，故曰太過。至而不至，謂所直之氣應至不至而後期至，後期而至，是氣不足，故曰不及。太過則薄所不勝而乘所勝，不及則所勝妄行而所生受病，所不勝薄之者，凡五行之氣，我剋者為所勝，剋我者為所不勝，生我者為所生，假令肝木有餘，是肺金不足，金不制木，故木太過，木氣既餘，則反薄肺金，而乘于脾土矣。故曰太過則薄所不勝而乘所勝也。此皆五藏之氣，內相淫併為疾，故命曰氣淫也。餘太過例同之。又如肝木氣少不能制土，土氣無畏而遂妄行，木被土凌，故云所勝妄行而所生受病也。肝木之氣不平，肺金之氣自薄，故曰所不勝薄之。然木氣不平土，金交薄相迫為疾，故曰氣廹也。餘不及例皆同。
- ④時，謂氣至時也，候其年則始于立春之日，候其氣則始于四氣定期，候其日則隨于候日，故曰謹候其時，氣可與期也。反，謂反背也。五治，謂五行所治，主統一歲之氣也。然不分五治，謬引八邪，天真氣運尚末該通，人病之由安能精達，故曰工不能禁也。


帝曰：『有不襲乎①？』


岐伯曰：『蒼天之氣不得無常也，氣之不襲是謂非常，非常則變矣②。』


帝曰：『非常而變，奈何②？』


岐伯曰：『變至則病，所勝則微，所不勝則甚，因而重感于邪則死矣。故非其時則微，當其時則甚也③。』
- ①言五行之氣，有不相承襲者乎。
- ②變，謂變易天常也。
- ③言蒼天布氣，尚不越于五行，人在氣中豈不應于天道。夫人之氣亂，不順天常，故有病死之徵矣。《左傳》曰：『違天不祥。』此其類也。假令木直之年有火氣，至後二歲病矣。土氣至，後三歲病矣。金氣至，後四歲病矣。水氣至，後五歲病矣。真氣不足，復重感邪，真氣內微，故重感于邪則死也。假令非主直年而氣相干者，且為微病，不必內傷于神藏，故非其時則微，而且持也若，當所直之歲則易中邪氣，故當其直時則病疾甚也。諸氣當其王者，皆必受邪，故曰：『非其時則微，當其時則甚也。』《通評虛實論》曰：『非其時則生，當其時則死，當謂正直之年也。』


帝曰：『善。余聞氣合而有形，因變以正名，天地之運，陰陽之化，其于萬物，孰少孰多，可得聞乎①？』


岐伯曰：『悉哉問也！天至廣不可度，地至大不可量，大神靈問，請陳其方②。草生五色，五色之變，不可勝視，草生五味，五味之美，不可勝極③。嗜欲不同，各有所通④。
- ①《新校正》云：『詳從前岐伯曰昭乎哉問也至此，全元起注本及《太素》并無，疑王氏之所補也。』
- ②言天地廣大，不可度量而得之，造化玄微，豈可以人心而徧悉。大神靈問，讚聖深明，舉大說凡，粗言綱紀，故曰請陳其方。
- ③言物生之眾，稟化各殊，目視口味，尚無能盡之，況于人心，乃能包括耶。
- ④言色味之眾，雖不可徧盡所由，然人所嗜所欲，則自隨己心之所愛耳，故曰嗜欲不同，各有所通。


天食人以五氣，地食人以五味①。五氣入鼻，藏于心肺，上使五色脩明，音聲能彰。五味入口，藏于腸胃，味有所藏，以養五氣，氣和而生，津液相成，神乃自生②。』
- ①天以五氣食人者，臊氣湊肝，焦氣湊心，香氣湊脾，腥氣湊肺，腐氣湊腎也。地以五味食人者，酸味入肝，苦味入心，甘味入脾，辛味入肺，鹹味入腎也。清陽化氣而上為天，濁陰成味而下為地，故天食人以氣，地食人以味也。《陰陽應象大論》曰：『清陽為天，濁陰為地。』又曰：『陽為氣，陰為味。』
- ②心榮面色，肺主音聲，故氣藏于心肺，上使五色脩潔分明，音聲彰著。氣為水母，故味藏于腸胃，內養五氣，五氣和化，津液方生，津液與氣相副化成，神氣乃能生而宣化也。


帝曰：『藏象何如①？』


岐伯曰：『心者生之本，神之變也，其華在面，其充在血脈，為陽中之太陽，通于夏氣②。肺者，氣之本魄之處也，其華在毛，其充在皮，為陽中之太陰，通于秋氣③。
- ①象，謂所見于外可閱者也。
- ②心者君主之官，神明出焉，然君主者，萬物繫之以興亡，故曰心者生之本，神之變也。火氣炎上，故華在面也，心養血其主脈，故充在血脈也。心王于夏氣，合太陽乙太陽居夏火之中，故曰陽中之太陽，通于夏氣也。《金匱真言論》曰：『平旦至日中，天之陽，陽中之陽也。』《新校正》云：『詳「神之變」，《全元起本》并《太素》作「神之處」。』
- ③肺藏氣，其神魄，其養皮毛，故曰肺者氣之本魄之處，華在毛，充在皮也。肺藏為太陰之氣，主王于秋，晝日為陽氣所行，位元非陰處，乙太陰居于陽分，故曰陽中之太陰，通于秋氣也。《金匱真言論》曰：『日中至黃昏，天之陽，陽中之陰也。』《新校正》云：『按太陰《甲乙經》并《太素》作少陰，當作少陰肺，在十二經雖為太陰，然在陽分之中當為少陰也。』


腎者，主蟄封藏之本，精之處也，其華在髮，其充在骨，為陰中之少陰，通于冬氣①。肝者，罷極之本，魂之居也，其華在爪，其充在筋，以生血氣，其味酸，其色蒼②。此為陽中之少陽，通于春氣③。
- ①地戶封閉，蟄蟲深藏，腎又主水，受五藏六府之精而藏之，故曰腎者主蟄封藏之本，精之處也。腦者，髓之海，腎主骨髓，髮者腦之所養，故華在髮，充在骨也，以盛陰居冬陰之分，故曰陰中之少陰，通于冬氣也。《金匱真言論》曰：『合夜至雞鳴，天之陰，陰中之陰也。』《新校正》云：『按《全元起本》并《甲乙經》、《太素》少陰作太陰，當作太陰，腎在十二經雖為少陰，然在陰分之中當為太陰。』
- ②《新校正》云：『詳此六字當去，按《太素》心其味苦，其色赤，肺其味辛，其色白，腎其味鹹，其色黑，今惟肝脾二藏載其味其色，據《陰陽應象大論》已著色味詳矣，此不當出之，今更不添心肺腎三藏之色味，只去肝脾二藏之色味可矣。其注中所引《陰陽應象大論》文四十一字亦當去之。』
- ③夫人之運動者，皆筋力之所為也，肝主筋，其神魂，故曰肝者罷極之本，魂之居也，爪者筋之餘，筋者肝之養，故華在爪，充在筋也。東方為發生之始，故以生血氣也。《陰陽應象大論》曰：『東方生風，風生木，木生酸，肝合木。』故其味酸也。又曰：『神在藏為肝，在色為蒼。』故其色蒼也。以少陽居于陽位，而王于春，故曰陽中之少陽，通于春氣也。《金匱真言論》曰：『平旦至日中，天之陽，陽中之陽也。』《新校正》云：『按《全元起本》并《甲乙經》、《太素》作陰中之少陽，當作陰中之少陽，詳王氏引《金匱真言論》云：「平旦至日中，天之陽，陽中之陽也。」以為證，則王意以為陽中之少陽也，再詳上文，心藏為陽中之太陽，王氏以引平旦至日中之說為證，今肝藏又引為證，反不引雞鳴至平旦，天之陰，陰中之陽為證，則王注之失可見，當從《全元起本》及《甲乙經》、《太素》作陰中之少陽為得。』


脾胃、大腸、小腸、三焦、膀胱者，倉廩之本，營之居也，名曰器，能化糟粕，轉味而入出者也①。其華在脣四白，其充在肌，其味甘，其色黃②。此至陰之類，通于土氣③。凡十一藏，取決于膽也④。
- ①皆可受盛轉運不息，故為倉廩之本，名曰器也，營起于中焦，中焦為脾胃之位，故云營之居也。然水榖滋味入于脾胃，脾胃糟粕轉化其味，出于三焦、膀胱，故曰轉味而入出者也。
- ②《新校正》云：『詳此六字當去，并注中引《陰陽應象大論》文四十字亦當去，已解在前條。』
- ③口為脾官，脾主肌肉，故曰華在脣四白，充在肌也。四白，謂脣四際之白色肉也。《陰陽應象大論》曰：『中央生濕，濕生土，土生甘，脾合土。』故其味甘也。又曰：『在藏為脾，在色為黃。』故其色黃也。脾藏土氣，土合至陰，故曰此至陰之類，通于土氣也。《金匱真言論》曰：『陰中之至陰，脾也。』
- ④上從心藏，下至于膽，為十一也。然膽者中正剛斷無私偏，故十一藏取決于膽也。


故人迎一盛，病在少陽，二盛病在太陽，三盛病在陽明，四盛已上為格陽①。寸口一盛，病在厥陰，二盛病在少陰，三盛病在太陰，四盛已上為關陰②。人迎與寸口俱盛，四倍已上為關格，關格之脈贏，不能極于天地之精氣則死矣③。』
- ①陽脈法也。少陽膽脈也，太陽膀胱脈也，陽明胃脈也。《靈樞經》曰：『一盛而躁，在手少陽，二盛而躁，在手太陽，三盛而躁，在手陽明。』手少陽，三焦脈；手太陽，小腸脈；手陽明，大腸脈。一盛者，謂人迎之脈大于寸口一倍也，餘盛同法，四倍已上，陽盛之極，故格拒而食不得入也。《正理論》曰：『格則吐逆。』
- ②陰脈法也。厥陰肝脈也，少陰腎脈也，太陰脾脈也。《靈樞經》曰：『一盛而躁，在手厥陰，二盛而躁，在手少陰，三盛而躁，在手太陰。』手厥陰，心包脈也，手少陰，心脈也，手太陰，肺脈也。盛法同陽，四倍已上，陰盛之極，故關閉而溲不得通也。《正理論》曰：『閉則不得溺。』
- ③俱盛，謂俱大于平常之脈四倍也。物不可以久盛，極則衰敗，故不能極于天地之精氣則死矣。《靈樞經》曰：『陰陽俱盛不得相營，故曰關格。關格者，不得盡期而死矣。』此之謂也。《新校正》云：『詳贏當作盈，脈盛四倍已上，非羸也，乃盛極也，古文贏與盈通用。』


永康堂整體保健【Y.C.T】


