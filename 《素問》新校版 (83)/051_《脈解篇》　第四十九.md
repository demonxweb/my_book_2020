# 《脈解篇》　第四十九




《脈解篇》　第四十九①


　　①《新校正》云：『按《全元起本》在第九卷。』


太陽所謂腫腰脽痛者，正月太陽寅。寅，太陽也①。正月，陽氣出在上，而陰氣盛，陽未得自次也②。故腫腰脽痛也③。病偏虛為跛者，正月陽氣凍解，地氣而出也。所謂偏虛者，冬寒頗有不足者，故偏虛為跛也④。


　　①脽，謂臀肉也。正月三陽生，主建寅。三陽謂之太陽，故曰寅，太陽也。


　　②正月雖三陽生，而天氣尚寒，以其尚寒，故曰『陰氣盛，陽未得自次。』次，謂立王之次也。


　　③以其脈抵腰中，入貫臀，過髀樞，故爾。


　　④以其脈循股內後廉，合膕中，下循腨，過外踝之後，循京骨至小指外側故也。
　　《新校正》云：『詳王氏云：「其脈循股內。」殊非，按《甲乙經》太陽流注不到股內，股內乃髀外之誤，當云髀外後廉。』
→【腨﹝月耑﹞：音，ㄔㄨㄢˋ。腨：小腿肚。】


所謂強上引背者，陽氣大上而爭，故強上也①。所謂耳鳴者，陽氣萬物盛上而躍，故耳鳴也②。所謂甚則狂巔疾者，陽盡在上而陰氣從下，下虛上實，故狂巔疾也③。所謂浮為聾者，皆在氣也④。所謂入中為瘖者，陽盛已衰，故為瘖也⑤。內奪而厥，則為瘖俳，此腎虛也⑥。少陰不至者，厥也⑦。


　　①強上，謂頸項噤強也，甚則引背矣。所以爾者，以其脈從腦出，別下項背故也。


　　②以其脈支別者，從巔至耳上角，故爾。


　　③以其脈上額交巔上，入絡腦還出，其支別者，從巔至耳上角，故狂巔疾也。項上曰巔。


　　④亦以其脈至耳，故也。


　　⑤陽氣盛，入中而薄于胞腎，則胞絡腎絡氣不通，故瘖也。胞之脈繫于腎，腎之脈俠舌本，故瘖不能言也。


　　⑥俳，廢也。腎之脈與衝脈并出于氣街，循陰股內廉，斜入膕中，循䯒骨內廉及內踝之後，入足下，故腎氣內奪而不順，則舌瘖足廢，故云『此腎虛也。』
　　《新校正》云：『詳王注云：「腎之脈與衝脈并出。」按《甲乙經》是腎之絡，非腎之脈，況王注《痿論》并《奇病論》大奇論并云：「腎之絡。」則此脈字當為絡。


　　⑦少陰，腎脈也，若腎氣內脫，則少陰脈不至也，少陰之脈不至，是則太陰之氣逆上而行也。


少陽所謂心脇痛者，言少陽盛也。盛者，心之所表也①。九月陽氣盡而陰氣盛，故心脇痛也②。所謂不可反側者，陰氣藏物也。物藏則不動，故不可反側也。所謂甚則躍者③，九月萬物盡衰，草木畢落而墮，則氣去陽而之陰，氣盛而陽之下長，故謂躍④。


　　①心氣逆則少陽盛，心氣宜木，外鑠肺金，故盛者心之所表也。


　　②足少陽脈循脇裏出氣街，心主脈循胸出脇，故爾。火墓于戌，故九月陽氣盡而陰氣盛也。


　　③躍，謂跳躍也。


　　④亦以其脈循髀陽出膝外廉，下入外輔之前，直下抵絕骨之端，下出外踝之前，循足跗，故氣盛則令人跳躍也。


陽明所謂灑灑振寒者，陽者，午也，五月盛陽之陰也①。陽盛而陰氣加之，故灑灑振寒也②。所謂脛腫而股不收者，是五月盛陽之陰也，陽者衰于五月，而一陰氣上與陽始爭，故脛腫而股不收也③。所謂上喘而為水者，陰氣下而復上，上則邪客于藏府間，故為水也④。所謂胸痛少氣者，水氣在藏府也。水者，陰氣也，陰氣在中，故胸痛少氣也⑤。所謂甚則厥，惡人與火，聞木音則惕然而驚者，陽氣與陰氣相薄，水火相惡，故惕然而驚也。所謂欲獨閉戶牖而處者，陰陽相薄也，陽盡而陰盛，故欲獨閉戶牖而居⑥。所謂病至則欲乘高而歌，棄衣而走者，陰陽復爭，而外并于陽，故使之棄衣而走也⑦。所謂客孫脈則頭痛、鼻鼽、腹腫者，陽明并于上，上者則其孫絡太陰也。故頭痛、鼻鼽、腹腫也。


　　①陽盛以明，故云午也，五月夏至，一陰氣上，陽氣降下，故云：『盛陽之陰也。』


　　②陽氣下，陰氣升，故云：『陽盛而陰氣加之也。』


　　③以其脈下髀，抵伏兔，下入膝髕中，下循䯒外廉，下足跗，入中指內間，又其支別者，下膝三寸而別，以下入中指外間，故爾。


　　④藏，脾也。府，胃也。足太陰脈從足走腹，足陽明脈從頭走足，今陰氣微下而太陰上行，故云：『陰氣下而復上也。』復上則所下之陰氣不散，客于脾胃之間，化為水也。


　　⑤水停于下則氣鬱于上，氣鬱于上則肺滿，故胸痛少氣也。


　　⑥惡喧故爾。


　　⑦《新校正》云：『詳所謂甚則厥至此，與前《陽明脈解》論相通。』


太陰所謂病脹者。太陰，子也，十一月，萬物氣皆藏于中，故曰病脹①。所謂上走心為噫者，陰盛而上走于陽明，陽明絡屬心，故曰上走心為噫也②。所謂食則嘔者，物盛滿而上溢，故嘔也。所謂得後與氣，則快然如衰者，十二月，陰氣下衰而陽氣且出，故曰得後與氣，則快然如衰也。


　　①陰氣大盛，太陰始于子，故云子也。以其脈入腹，屬脾，絡胃，故病脹也。


　　②按《靈樞經》說：『足陽明流注并無至心者，太陰脈說云：「其支別者，復從胃別，上膈注心中。」法應以此絡為陽明絡也。
　　《新校正》云：『詳王氏以足陽明流住并無至心者，按《甲乙經》陽明之脈上通于心，循咽出于口，宜其經言，陽明絡屬心為噫，王氏安得謂之無。以其脈屬脾，絡胃，上鬲，俠咽，故也。』


少陰所謂腰痛者，少陰者腎也，十月，萬物陽氣皆傷，故腰痛也①。所謂嘔欬上氣喘者，陰氣在下，陽氣在上，諸陽氣浮，無所依從，故嘔欬上氣喘也②。


　　①少陰者，腎脈也，腰為腎府，故腰痛也。


　　②以其脈從腎上貫肝鬲入肺中，故病如是也。


所謂色色①，不能久立，久坐起則目䀮䀮無所見者，萬物陰陽不定，未有主也，秋氣始至，微霜始下，而方殺萬物，陰陽內奪，故目䀮䀮無所見也。所謂少氣善怒者，陽氣不治，陽氣不治，則陽氣不得出，肝氣當治而未得，故善怒。善怒者，名曰煎厥。所謂恐如人將捕之者，秋氣萬物未有畢去，陰氣少陽氣入，陰陽相薄，故恐也。所謂惡聞食臭者，胃無氣，故惡聞食臭也。所謂面黑如地色者，秋氣內奪，故變于色也。所謂欬則有血者，陽脈傷也，陽氣未盛于上而脈滿，滿則欬，故血見于鼻也。厥陰所謂㿗疝婦人少腹腫者，厥陰者，辰也，三月，陽中之陰，邪在中，故曰㿗疝少腹腫也②。
→【㿗﹝疒頹﹞：音頹,囊腫而偏墜。】


　　①《新校正》云：『詳色色字疑誤。』


　　②以其脈循股陰，入髦中，環陰器，抵少腹，故爾。


所謂腰脊痛不可以俛仰者，三月一振，榮華萬物，一俛而不仰也。所謂頹癃疝膚脹者，曰陰亦盛而脈脹不通，故曰頹癃疝也。所謂甚則嗌乾熱中者，陰陽相薄而熱，故嗌乾也①。


　　①此一篇殊與前後經文不相連接，別釋經脈發病之源，與《靈樞經》流注略同，所指殊異。
　　《新校正》云：『詳此篇所解多《甲乙經》，是動、所生之病，雖復少有異處，大槩則不殊矣。』
經筋醫理探源(永康堂‧張老師)
             


