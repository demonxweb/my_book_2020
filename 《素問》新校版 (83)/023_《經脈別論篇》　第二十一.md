# 《經脈別論篇》　第二十一



**重廣補注《黃帝內經·素問》卷　第七**


---


啟玄子次注，林億、孫奇、高保衡等奉敕校正，孫兆重改誤。


《經脈別論》《藏氣法時論》《宣明五氣篇》《《血氣形志篇》


**《經脈別論篇》　第二十一①**
- ①《新校正》云：『按《全元起本》在第四卷中。』


黃帝問曰：『人之居處動靜勇怯，脈亦為之變乎？』


岐伯對曰：『凡人之驚恐、恚勞、動靜皆為變也①。是以夜行，則喘出于腎②，淫氣病肺③。有所墮恐，喘出于肝④，淫氣害脾⑤。有所驚恐，喘出于肺⑥，淫氣傷心⑦。度水跌僕，喘出于腎與骨⑧。當是之時，勇者氣行則已；怯者則著而為病也⑨。故曰：「診病之道，觀人勇怯，骨肉皮膚，能知其情，以為診法也⑩。」
- ①變，謂變易常候。
- ②腎王于夜，氣合幽冥，故夜行則喘息，內從腎出也。
- ③夜行，腎勞因而喘息，氣淫不次則病肺也。
- ④恐生于肝，墮損筋血因而奔喘，故出于肝也。
- ⑤肝木妄淫，害脾土也。
- ⑥驚則心無所倚，神無所歸，氣亂胸中，故喘出于肺也。
- ⑦驚則神越，故氣淫反傷心矣。
- ⑧濕氣通腎，骨腎主之，故度水跌僕，喘出腎骨矣。跌，謂足跌。僕，謂身倒也。
- ⑨氣有強弱，神有壯懦，故殊狀也。
- ⑩通達性懷，得其情狀，乃為深識，診契物宜也。


故飲食飽甚，汗出于胃①。驚而奪精，汗出于心②。持重遠行，汗出于腎③。疾走恐懼，汗出于肝④。搖體勞苦，汗出于脾⑤。故春、秋、冬、夏，四時陰陽，生病起于過用，此為常也⑥。
- ①飽甚胃滿，故汗出于胃也。
- ②驚奪心精，神氣浮越，陽內薄之，故汗出于心也。
- ③骨勞氣越，腎復過疲，故持重遠行，汗出于腎也。
- ④暴役于筋，肝氣罷極，故疾走恐懼，汗出于肝也。
- ⑤搖體勞苦，謂動作施力，非疾走遠行也。然動作用力，則榖精四布，脾化水榖，故汗出于脾也。
- ⑥不適其性而強雲為過，即病生，此其常理，五臟受氣蓋有常分，用而過耗是以病生。


食氣入胃，散精于肝，淫氣于筋①。食氣入胃，濁氣歸心，淫精于脈②。脈氣流經，經氣歸于肺，肺朝百脈，輸精于皮毛③。毛脈合精，行氣于府④。府精神明，留于四臟，氣歸于權衡⑤。權衡以平，氣口成寸，以決死生⑥。
- ①肝養筋故，胃散榖精之氣，入于肝則浸淫滋養于筋絡矣。
- ②濁氣，榖氣也。心居胃上，故榖氣歸心，淫溢精微入于脈也何者？心主脈故。
- ③言脈氣流運乃為大經，經氣歸宗，上朝于肺，肺為華蓋位復居高，治節由之，故受百脈之朝會也。《平人氣象論》曰：『藏真高于肺，以行榮衞陰陽。』由此故肺朝百脈，然乃布化精氣，輸于皮毛矣。
- ④府，謂氣之所聚處也，是謂氣海，在兩乳間，名曰膻中也。
- ⑤膻中之布氣者，分為三隧，其下者走于氣街，上者走于息道，宗氣留于海，積于胸中命曰氣海也。如是分化乃四藏安定，三焦平均，中、外、上、下各得其所也。
- ⑥三世脈法，皆以三寸為寸、關、尺之分，故中、外、高、下氣緒均平，則氣口之脈而成寸也。夫氣口者，脈之大要會也，百脈盡朝，故以其分決死生也。


飲入于胃，遊溢精氣，上輸于脾①。脾氣散精，上歸于肺，通調水道，下輸膀胱②。水精四布，五經并行，合于四時五臟陰陽，揆度以為常也③。
- ①水飲流下，至于中焦，水化精微上為雲霧，雲霧散變乃注于脾。《靈樞經》曰：『上焦如霧，中焦如漚。』此之謂也。
- ②水土合化，上滋肺金，金氣通腎，故調水道，轉注下焦，膀胱稟化乃為溲矣。《靈樞經》曰：『下焦如瀆。』此之謂也。
- ③從是水精布，經氣行，筋骨成，血氣順，配合四時寒暑，證符五藏陰陽，揆度盈虛用為常道。度，量也，以用也。《新校正》云：『按一本云陰陽動靜。』


太陽藏獨至，厥喘虛氣逆是陰不足，陽有餘也①。表裏當俱寫，取之下俞②。陽明藏獨至，是陽氣重并也。當寫陽補陰，取之下俞③。少陽藏獨至，是厥氣也。蹻前卒大，取之下俞④。
- ①陰，謂腎陽，謂膀胱也。
- ②陽獨至，謂陽氣盛至也，陽獨至，為陽有餘。陰不足則陽邪入，故表裏俱寫，取足六俞也。下俞，足俞也。《新校正》云：『詳「六」當為「穴」字之誤也，按府有六俞，藏止五俞，今藏府俱寫，不當言六俞，六俞則不能兼藏，言穴俞則藏府兼舉。』
- ③陽氣重并，故寫陽補陰。
- ④蹻，謂陽蹻脈，在足外踝下。足少陽脈行抵絕骨之端，下出外踝之前，循足跗，然蹻前卒大，則少陽之氣盛也，故取足俞少陽也。


少陽獨至者，一陽之過也①。太陰藏搏者，用心省真②。五脈氣少，胃氣不平，三陰也③。宜治其下俞，補陽瀉陰④。一陽獨嘯，少陽厥也⑤。陽并于上，四脈爭張，氣歸于腎⑥。宜治其經絡，瀉陽補陰⑦。一陰至，厥陰之治也，真虛**㾓**心，厥氣留薄，發為白汗，調食和藥，治在下俞⑧。』**→【㾓﹝疒肙﹞：音淵，憂也。】**
- ①一陽，少陽也。過，謂太過也。以其太過，故蹻前卒大焉。
- ②見太陰之脈伏鼓，則當用心省察之，若是真藏之脈，不當治也。
- ③三陰，太陰脾之脈也。五藏脈少，胃氣不調，是亦太陰之過也。
- ④以陰氣太過故。
- ⑤嘯，謂耳中鳴如嘯聲也。膽及三焦脈皆入耳，故氣逆上則耳中鳴。《新校正》云：『詳此上明三陽，此言三陰，今此再言少陽而不及少陰者，疑此一陽乃二陰之誤也。又按《全元起本》此為少陰厥，顯知此即二陰也。』
- ⑥心脾肝肺四脈爭張，陽并于上者，是腎氣不足，故氣歸于腎也。
- ⑦陰氣足，則陽氣不復并于上矣。
- ⑧一或作二，誤也，厥陰一陰也。上言二陰至，則當少陰治，下言厥陰，治則當一陰至也。然三墳之經，俗久淪墜，人少披習，字多傳瀉誤。


帝曰：『太陽藏何象？』


岐伯曰：『象三陽而浮也。』


帝曰：『少陽藏何象？』


岐伯曰：『象一陽也。一陽藏者，滑而不實也。』


帝曰：『陽明藏何象？』


岐伯曰：『象大浮也①。太陰藏搏，言伏鼓也。二陰搏至，腎沈不浮也②。』
- ①《新校正》云：『按《太素》及《全元起本》云：象心之太浮也。』
- ②明前獨至之脈狀也。《新校正》云：『詳前脫二陰，此無一陰闕文可知。』


永康堂整體保健【Y.C.T】


