# 《病能論篇》　第四十六

|**重廣補注《黃帝內經·素問》卷　第十三**|
|---|
|啟玄子次注，林億、孫奇、高保衡等奉敕校正，孫兆重改誤。|
|《病能論》《奇病論》《大奇論》《脈解篇》|
|**《病能論篇》　第四十六****①**|
|①《新校正》云：『按《全元起本》在第五卷。』|
|黃帝問曰：『人病胃脘癰者，診當何如？』|
|岐伯對曰：『診此者，當候胃脈，其脈當沉細，沉細者氣逆①。逆者，人迎甚盛，甚盛則熱②。人迎者，胃脈也③。逆而盛，則熱聚于胃口而不行，故胃脘為癰也④。』|
|①胃者水榖之海，其血盛氣壯，今反脈沉細者，是逆常平也。《新校正》云：『按《甲乙經》「沉細」作「沉濇」，《太素》作「沉細」。』|
|②沉細為寒，寒氣格陽，故人迎脈盛，人迎者，陽明之脈，故盛則熱也。人迎，謂結喉傍脈動應手者。|
|③胃脈循喉嚨而入缺盆，故云人迎者，胃脈也。|
|④血氣壯盛，而熱內薄之，兩氣合熱，故結為癰也。|
|帝曰：『善。人有臥而有所不安者，何也？』|
|岐伯曰：『藏有所傷，及精有所之寄則安，故人不能懸其病也①。』|
|帝曰：『人之不得偃臥者，何也②？』|
|岐伯曰：『肺者，藏之蓋也③。肺氣盛則脈大，脈大則不得偃臥④。論在奇恒陰陽中⑤。』|
|①五藏有所傷損，及之水穀精氣有所之寄扶，其下則臥安，以傷及于藏，故人不能懸其病處于空中也。《新校正》云：『按《甲乙經》「精有所之寄則安」作「情有所倚則臥不安」，《太素》作「精有所倚則不安」。』|
|②謂不得仰臥也。|
|③居高布葉，四藏下之，故言肺者藏之蓋也。|
|④肺氣盛滿，偃臥則氣促喘奔，故不得偃臥也。|
|⑤奇恒陰陽上古經篇名，世本闕。|
|帝曰：『有病厥者，診右脈沉而緊，左脈浮而遲，不然病主安在①？』|
|岐伯曰：『冬診之，右脈固當沉緊，此應四時，左脈浮而遲，此逆四時，在左當主病在腎，頗關在肺，當腰痛也②。』|
|帝曰：『何以言之？』|
|岐伯曰：『少陰脈貫腎絡肺，今得肺脈，腎為之病，故腎為腰痛之病也③。』|
|帝曰：『善。有病頸癰者或石治之，或鍼灸治之而皆已，其真安在④？』|
|岐伯曰：『此同名異等者也⑤。夫癰氣之息者，宜以鍼開除去之，夫氣盛血聚者，宜石而寫之，此所謂同病異治也⑥。』|
|①不然，言不沉也。《新校正》云：『按《甲乙經》「不然」作「不知」。』|
|②以冬左脈浮而遲，浮為肺脈，故言頗關在肺也。腰者，腎之府，故腎受病則腰中痛也。|
|③左脈浮遲，非肺來見，以左腎不足而脈不能沉，故得肺脈，腎為病也。|
|④言所攻則異，所愈則同，欲聞真法何所在也。|
|⑤言雖同曰頸癰，然其皮中別異不一等也。|
|⑥息，死肉也。石，砭石也。可以破大癰出膿，今以**鈹**鍼代之。|
|帝曰：『有病怒狂者①，此病安生？』|
|岐伯曰：『生于陽也。』|
|帝曰：『陽何以使人狂②。』|
|岐伯曰：『陽氣者，因暴折而難決，故善怒也，病名曰陽厥③。』|
|帝曰：『何以知之？』|
|岐伯曰：『陽明者常動，巨陽少陽不動，不動而動，大疾，此其候也④。』|
|①《新校正》云：『按《太素》「怒狂」作「善怒」。』|
|②怒不慮禍，故謂之狂。|
|③言陽氣被折鬱不散也。此人多怒亦曾因暴折，而心不疏暢，故爾。如是者，皆陽逆躁極所生，故病名陽厥。|
|④言頸項之脈皆動不止也。陽明常動者，動于結喉傍，是謂人迎氣舍之分位也。若少陽之動，動于曲頰下，是謂天窗、天牖之分位也。若巨陽之動，動于項兩傍，大筋前陷者中，是謂天柱、天容之分位也。不應常動而反動甚者，動當病也。《新校正》云：『詳王注以天窗為少陽之分位，天容為太陽之分位，按《甲乙經》天窗乃太陽脈氣所發，天容乃少陽脈氣所發，二位交互，當以《甲乙經》為正也。』|
|帝曰：『治之奈何？』|
|岐伯曰：『奪其食即已，夫食入于陰，長氣于陽，故奪其食即已①。使之服以生鐵洛為飲②。夫生鐵洛者，下氣疾也③。』|
|帝曰：『善。有病身熱解墯，汗出如浴，惡風少氣，此為何病？』|
|岐伯曰：『病名曰酒風④。』|
|①食少則氣衰，故節去其食，即病自止。《新校正》云：『按《甲乙經》「奪」作「衰」，《太素》同也。』|
|②《新校正》云：『按《甲乙經》「鐵洛」作「鐵落」，「為飲」作為「後飯」。』|
|③之或為人傳文誤也。鐵洛味辛微溫平，主治下氣。方俗或呼為鐵漿，非是生鐵液也。|
|④飲酒中風者也。《風論》曰：『飲酒中風則為漏風。』是亦名漏風也。夫極飲者，陽氣盛而腠理疏，玄府開發。陽盛則筋痿弱，故身體解**㑊**也。腠理疏則風內攻玄府，發則氣外泄，故汗出如浴也。風氣外薄膚腠，復開汗多，內虛癉熱熏肺，故惡風少氣也。因酒而病故曰酒風。**→【㑊﹝亻亦﹞：音亦,懈惰也。】**|
|帝曰：『治之奈何？』|
|岐伯曰：『以澤瀉朮各十分，麋銜五分，合以三指，撮為後飯①。』|
|①朮，味苦溫平，主治大風止汗。麋銜，味苦寒平，主治風濕筋痿。澤瀉，味甘寒平，主治風濕益氣。由此功用，方故先之。飯後藥先，謂之後飯。|
|所謂深之細者，其中手如鍼也，摩之，切之。聚者，堅也。博者，大也。上經者，言氣之通天也；下經者，言病之變化也；金匱者，決死生也；揆度者，切度之也；奇恒者，言奇病也。所謂奇者，使奇病不得以四時死也；恒者，得以四時死也①。所謂揆者，方切求之也，言切求其脈理也；度者，得其病處以四時度之也②。|
|①《新校正》云：『按楊上善云：「得病傳之至于勝時而死，此為恒；中生喜怒，今病次傳者，此為奇。」』|
|②凡言所謂者，皆釋未了義，今此所謂尋前後經文，悉不與此篇義相接，似今數句少成文義者，終是經文，世本既闕第七二篇，應彼闕經錯簡文也。古文斷裂繆續于此。|


經筋醫理探源(永康堂‧張老師)


