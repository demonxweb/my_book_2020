# 《刺禁論篇》　第五十二



**《刺禁論篇》　第五十二①**


---
- ①《新校正》云：『按《全元起本》在第六卷。』


黃帝問曰：『願聞禁數？』


岐伯對曰：『藏有要害，不可不察，肝生于左①，肺藏于右②，心部于表③，腎治于裏④，脾為之使⑤，胃為之市⑥，鬲肓之上，中有父母⑦。七節之傍，中有小心⑧。從之有福，逆之有咎⑨。
- ①肝象木，王于春，春陽發生，故生于左也。
- ②肺象金，王于秋，秋陰收殺，故藏于右也。《新校正》云：『按楊上善云：「肝為少陽，陽長之始，故曰生。肺為少陰，陰藏之初，故曰藏。」』
- ③陽氣主外，心象火也。
- ④陰氣主內，腎象水也。《新校正》云：『按楊上善云：「心為五藏部主，故得稱部。腎間動氣內治五藏，故曰治。」』
- ⑤營動不已，糟粕水榖，故使者也。
- ⑥水榖所歸，五味皆入，如市雜，故為市也。
- ⑦鬲肓之上，氣海居中。氣者，生之原；生者，命之主。故氣海為人之父母也。《新校正》云：『按楊上善云：「心下鬲上為肓。心為陽，父也；肺為陰，母也。肺主于氣，心主于血，共營衛于身，故為父母。」』
- ⑧小心，謂真心神靈之宮室。《新校正》云：『按《太素》「小心」作「志心」，楊上善云：「脊有三七二十一節，腎在下七節之傍。腎神曰志，五藏之靈皆名為神，神之所以任得。名為志者，心之神也。」』
- ⑨從，謂隨順也。八者，人之所以生，形之所以成，故順之，則福延。逆之則咎至。


刺中心一日死，其動為噫①。刺中肝五日死，其動為語②。刺中腎六日死，其動為嚏③。刺中肺三日死，其動為欬④。刺中脾十日死，其動為吞⑤。刺中膽一日半死，其動為嘔⑥。
- ①心在氣為噫。
- ②肝在氣為語。《新校正》云：『按《全元起本》并《甲乙經》「語」作「欠」。元起云：「腎傷則欠，子母相感也。」王氏改「欠」作「語」。』
- ③腎在氣為嚏。《新校正》云：『按《全元起本》及《甲乙經》「六日」作「三日」。』
- ④肺在氣為欬。
- ⑤脾在氣為吞。《新校正》云：『按《全元起本》及《甲乙經》「十日」作「十五日」，刺中五藏與診要經終論并《四時刺逆從論》相重，此敘五藏相次之法，以所生為次，《甲乙經》以心肺肝脾腎為次，是以所剋為次，《全元起本》舊文則錯亂無次矣。』
- ⑥膽氣勇，故為嘔。《新校正》云：『按診要經終論，刺中膽，下又云：「刺中鬲者為傷中，其病雖愈，不過一嵗而死。」』


刺跗上，中大脈，血出不止，死①。刺面，中溜脈，不幸為盲②。刺頭，中腦戶，入腦立死③。刺舌下，中脈，太過，血出不止為**瘖**④。刺足下布絡，中脈，血不出為腫⑤。
- ①跗，為足跗。大脈動而不止者，則胃之大經也。胃為水榖之海，然血出不止則胃氣將傾，海竭氣亡，故死。
- ②面中溜脈者，手太陽任脈之交會。手太陽脈自顴而斜行至目內眥。任脈自鼻鼽兩傍，上行至瞳子下，故刺面中溜脈，不幸為盲。
- ③腦戶，穴名也，在枕骨上，通于腦中，然腦為髓之海，真氣之所聚，鍼入腦則真氣泄，故立死。
- ④舌下脈，脾之脈也。脾脈者，俠咽，連舌本，散舌下。血出不止則脾氣不能營運于舌，故**瘖**不能言語。
- ⑤布絡，謂當內踝前，足下空處布散之絡，正當然穀穴分也。絡中脈，則衝脈也。衝脈者，并少陰之經下入內踝之後，入足下也。然刺之而血不出，則腎脈與衝脈氣并歸于然穀之中，故為腫。


刺郄，中大脈，令人僕脫色①。刺氣街，中脈，血不出為腫鼠僕②。刺脊間，中髓，為傴③。刺乳上，中乳房，為腫根蝕④。刺缺盆中內陷，氣泄，令人喘欬逆⑤。刺手魚腹內陷，為腫⑥。
- ①尋此經郄中主治與中誥流注經，委中穴正同應。郄中者，以經穴為名。委中，處所為名，亦猶寸口、脈口、氣口，皆同一處爾。然郄中大脈者，足太陽經脈也，足太陽之脈起于目內眥，合手太陽，手太陽脈自目內眥斜絡于顴，足太陽脈上頭下項，又循于足，故刺之過禁，則令人僕倒而面色如脫去也。
- ②氣街之中，膽胃脈也。膽之脈，循脇裏出氣街。胃之脈，俠齊入氣街中。其支別者，起胃下口，循腹裏至氣街中而合。今刺之而血不出，則血脈氣并聚于中，故內結為腫如伏鼠之形也。氣街在腹下俠齊兩傍相去四寸，鼠僕上一寸動脈應手也。《新校正》云：『按別本「僕」一作「**鼷**」，《氣府論》注氣街在齊下橫骨兩端，鼠**鼷**上一寸也。』
- ③傴，謂傴僂，身踡屈也。脊間，謂脊骨節間也，刺中髓則骨精氣泄，故傴僂也。
- ④乳之上下，皆足陽明之脈也。乳房之中，乳液滲泄，胸中氣血皆外湊之，然刺中乳房，則氣更交湊，故為大腫，中有膿根，內蝕肌膚，化為膿水而久不愈。
- ⑤五藏者，肺為之蓋，缺盆為之道。肺藏氣而主息，又在氣為欬，刺缺盆中內陷則肺氣外泄，故令人喘欬逆也。
- ⑥手魚腹內，肺脈所流，故刺之內陷則為腫也。《新校正》云：『按《甲乙經》肺脈所「流」，當作「留」字。』


無刺大醉，令人氣亂①。無刺大怒，令人氣逆②。無刺大勞人③。無刺新飽人④。無刺大饑人⑤。無刺大渴人⑥。無刺大驚人⑦。
- ①脈數過度，故因刺而亂也。《新校正》云：『按《靈樞經》「氣亂」當作「脈亂」。』
- ②怒者，氣逆，故刺之益甚。
- ③經氣越也。
- ④氣盛滿也。
- ⑤氣不足也。
- ⑦血脈乾也。
- ⑧神蕩越而氣不治也。《新校正》云：『詳無刺大醉至此七條，與《靈樞經》相出入。《靈樞經》云：「新內無刺，己刺無內；大怒無刺，己刺無怒；大勞無刺也，刺無勞；大醉無刺，己刺無醉；大飽無刺，己刺無飽；大飢無刺，己刺無飢；大渴無刺，己刺無渴；大驚大恐，必定其氣，乃刺之也。」』


刺陰股，中大脈，血出不止死①。刺客主人內陷，中脈，為內漏，為聾②。刺膝臏，出液為跛③。刺臂太陰脈，出血多立死④。刺足少陰脈，重虛出血，為舌難以言⑤。刺膺中陷，中肺，為喘逆仰息⑥。刺肘中內陷，氣歸之，為不屈伸⑦。
- ①陰股之中，脾之脈也。脾者，中土孤藏以灌四傍，今血出不止，脾氣將竭故死。《新校正》云：『按刺陰股中大脈條，皇甫士安移在前，刺跗上中大脈，下相續，自後至篇末，逐條與前條相間也。』
- ②客主人，穴名也，今名上關，在耳前上廉，起骨開口有空，手少陽足陽明脈交會于中陷脈，言刺太深也，刺太深則交脈破決，故為耳內之漏，脈內漏則氣不營，故聾。《新校正》云：『詳客主人穴與《氣穴論》注同，按《甲乙經》及氣穴府論注云：「手足少陽足陽明三脈之會，疑此脫足少陽一脈也。」』
- ③膝為筋府，筋會于中，液出筋乾故跛。
- ④臂太陰者，肺脈也。肺者，主行榮衞，陰陽治節由之，血出多則榮衛絕，故立死也。
- ⑤足少陰，腎脈也。足少陰脈貫腎，絡肺，繫舌本，故重虛出血則舌難言也。
- ⑥肺氣上泄逆所致也。
- ⑦肘中，謂肘屈折之中，尺澤穴中也。刺過陷脈，惡氣歸之，氣固關節，故不屈伸也。


刺陰股下三寸內陷，令人遺溺①。刺掖下脇間內陷，令人欬②。刺少腹，中膀胱，溺出令人少腹滿③。刺**腨**腸內陷，為腫④。刺匡上陷骨，中脈，為漏，為盲⑤。刺關節中，液出，不得屈伸⑥。**→【腨﹝月耑﹞：音，ㄔㄨㄢˋ。腨：小腿肚。】**
- ①股下三寸，腎之絡也，衝脈與少陰之絡，皆起于腎，下出于氣街，并循于陰股，其上行者，出胞中，故刺陷脈則令人遺溺也。
- ②掖下，肺脈也，肺之脈從肺系橫出掖下。真心藏脈，直行者從心系卻上掖下，刺陷脈則心肺俱動，故欬也。
- ③胞氣外泄，榖氣歸之，故少腹滿也。少腹，謂齊下也。
- ④**腨**腸之中，足太陽脈也，太陽氣泄，故為腫。
- ⑤匡，目匡也。骨中，謂目匡骨中也。匡骨中脈，目之系，肝之脈也。刺內陷則眼系絕，故為目漏，目盲。
- ⑥諸筋者皆屬于節。津液滲潤之，液出則筋膜乾，故不得屈伸也。


經筋醫理探源(永康堂‧張老師)


