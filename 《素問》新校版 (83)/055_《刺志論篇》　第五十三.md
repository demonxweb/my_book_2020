# 《刺志論篇》　第五十三

|**《刺志論篇》　第五十三①**|
|---|
|①《新校正》云：『按《全元起本》在第六卷。』|
|黃帝問曰：『願聞虛實之要？』|
|岐伯對曰：『氣實形實，氣虛形虛，此其常也，反此者病①。榖盛氣盛，榖虛氣虛，此其常也，反此者病②。脈實血實，脈虛血虛，此其常也，反此者病③。』|
|①《陰陽應象大論》曰：『形歸氣。』由是故虛實同焉。反，謂不相合應，失常平之候也，形氣相反，故病生。氣，謂脈氣。形，謂身形也。|
|②《靈樞經》曰：『榮氣之道，內榖為實，榖入于胃，氣傳與肺，精專者上行經隧。』由是故榖氣虛實，占必同焉，候不相應則為病也。《新校正》云：『按《甲乙經》「實」作「寶」。』|
|③脈者，血之府，故虛實同焉，反不相應則為病也。|
|帝曰：『如何而反？』|
|岐伯曰：『氣虛身熱，此謂反也①。榖入多而氣少，此謂反也②。榖不入而氣多，此謂反也③。脈盛血少，此謂反也。脈少血多，此謂反也④。氣盛身寒，得之傷寒。氣虛身熱，得之傷暑⑤。榖入多而氣少者，得之有所脫血，濕居下也⑥。榖入少而氣多者，邪在胃及與肺也⑦。脈小血多者，飲中熱也⑧。脈大血少者，脈有風氣，水漿不入，此之謂也⑨。|
|①氣虛為陽氣不足，陽氣不足當身寒，反身熱者，脈氣當盛，脈不盛而身熱，證不相符，故謂反也。《新校正》云：『按《甲乙經》云：「氣盛身寒，氣虛身熱。」此謂反也。當補此四字。』|
|②胃之所出者，穀氣，而布于經脈也，榖入于胃，脈道乃散，今榖入多而氣少者，是胃氣不散，故謂反也。|
|③胃氣外散，肺并之也。|
|④經脈行氣，絡脈受血，經氣入絡，絡受經氣，候不相合，故皆反常也。|
|⑤傷，謂觸冒也。寒傷形，故氣盛身寒。熱傷氣，故氣虛身熱。|
|⑥脫血則血虛，血虛則氣盛，內鬱化成津液，流入下焦，故云：『濕居下也。』|
|⑦胃氣不足，肺氣下流于胃中，故邪在胃，然肺氣入胃，則肺氣不自守，氣不自守則邪氣從之，故曰：『邪在胃及與肺也。』|
|⑧飲，謂留飲也。飲留脾胃之中，則脾氣溢，脾氣溢則發熱中。|
|⑨風氣盛滿，則水漿不入于脈。|
|夫實者氣入也，虛者氣出也①。氣實者熱也，氣虛者寒也②。入實者，左手開鍼空也；入虛者，左手閉鍼空也③。』|
|①入為陽，出為陰，陰生于內故出，陽生于外故入。|
|②陽盛而陰內拒，故熱；陰盛而陽外微，故寒。|
|③言用鍼之補瀉也。右手持鍼，左手捻穴，故實者左手開鍼空以瀉之，虛者左手閉鍼空以補之也。|


經筋醫理探源(永康堂‧張老師)


